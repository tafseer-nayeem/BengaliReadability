যৌনতার সংজ্ঞা সংকীর্ণ নয়। একজন পুরুষ ও একজন নারীর যাবতীয় উপলব্ধির এক ও অভিন্ন মিলনে যে অনুভূতি, তাই যৌনতা। 
প্রাপ্তবয়স্ক পুরুষ ও মহিলার জীবনে যৌনতা একটি অপরিহার্য ও অনস্বীকার্য বিষয়। সামাজিক নিয়মকানুনের শৃঙ্খল মানুষের যৌনজীবন নিয়ে মুক্তমনে আলোচনার সুযোগকে ব্যাহত এবং পরিসরকে কিঞ্চিত সঙ্কুচিত করলেও এই বিষয়টি প্রতিটি মানুষের শারীরিক ও মানসিক বিকাশের সঙ্গে অঙ্গাঙ্গীভাবে জড়িত।

মানব সভ্যতায় বা প্রাণী জগতে যৌনতা একটি মৌলিক বিষয়। দেহের এই মূল জৈবিক ক্রিয়া শুধুই এক ভোগ ক্রিয়া নয়, এর মধ্যে নিহিত রয়েছে সৃষ্টির বিজ্ঞানতত্ত্ব। জীবন, সমাজ, ধর্ম, শিল্প, রাজনীতি, অর্থনীতি, ইতিহাস— এ সব কিছুতেই যৌনতা ছিল এবং রয়েছে। বিভিন্ন যুক্তি, ব্যাখ্যা, বিশ্লেষণে যৌনতা সম্পর্কিত ধারণা পরিবর্তিত এবং পরিবর্ধিত হয়েছে যুগ যুগ ধরে। 


 
বিবাহ এমন একটি সম্পর্ক যেখানে রক্তের সম্পর্কে সম্পৃক্ত নয়, এমন দুইটি মানুষ একটি মিলিত জীবনের সূত্রপাত ঘটায়। সামাজিক বৈধতায় এই সংযুক্ত জীবনের শ্রী, সমৃদ্ধি ও সার্থকতা প্রকাশ্যে দৃষ্টিগোচর হয়। তবে তার মূলে যে যৌনসম্পর্ক, তা থাকে লোকচক্ষুর অন্তরালে। বিবাহিত পুরুষ ও নারীর জীবনে যৌনতার শারীরিক ও মানসিক, উভয় দিকটিই যদি স্বাস্থ্যকর ও সন্তোষজনক হয়, তবে কর্মে, ত্যাগে, সৌন্দর্যে, আদর্শে ও পারস্পরিক সহযোগিতায় দাম্পত্য সার্থক হয়ে ওঠে।



বিবাহ বন্ধনে আবদ্ধ দু’টি মানুষের ভালবাসার ভিত্তি যৌন সম্পর্ক। তাই এই সম্পর্ক শুধুই শারীরিক চাহিদা নিবৃত্তি বা দায়িত্বপালন নয়, বরং, দু’টি মানুষের মন বোঝা, ঘাত-প্রতিঘাত, সংবেদনশীলতা, স্পর্শকাতরতা সব কিছুই এর সঙ্গে সংযুক্ত। পিতা-মাতার যৌনতার ফসল মানব সন্তান। যৌনতাই এমন মাধ্যম যা মনুষ্যজীবন ও তার যাবতীয় সম্ভাবনাকে পরবর্তী প্রজন্মে প্রলম্বিত করে।

অনেক সময়ই দাম্পত্য যৌনজীবন আঘাত-জর্জরিত হয়। দু’টি মানুষ বিবাহসূত্রে বাঁধা পড়ে একটি নতুন সম্পর্কের সূচনা করলে আগন্তুক বহু সমস্যা তাদের সম্পর্কের উপরে নেতিবাচক প্রভাব ফেলতে পারে। তবে এক্ষেত্রে সমস্যাগুলিকে কোনও ব্যক্তি বিশেষের সমস্যা হিসাবে বিচার না করে বৃহত্তর সামাজিক সমস্যার প্রতিফলন হিসেবে বিচার করলে কারণগুলিকে নির্দিষ্ট করা কঠিন হয় না। 


 
দাম্পত্য ও যৌনতা সম্পর্কে সমাজের বহু প্রাচীন বোধগত ভিত্তি অনুন্নত, যুক্তিহীন ও পক্ষপাতদুষ্ট। যৌনতার সংজ্ঞা কখনওই সংকীর্ণ নয়। বিবাহ সম্পর্কে জড়িত একজন পুরুষ ও একজন নারীর যাবতীয় উপলব্ধির এক ও অভিন্ন মিলনে একত্রিত যে অনুভূতি, তাই হল যৌনতা এবং সুখী দাম্পত্য জীবনে এমন যৌনতাই কাম্য।

