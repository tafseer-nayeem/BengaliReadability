দু’জনের মধ্যে রোমান্স তুঙ্গে। একে অপরের হাত ধরে এ পাড়া থেকে ও পাড়া, পুরো শহরটাই চষে বেড়াচ্ছেন দিব্যি। দু’জনের মধ্যে কোনও সিক্রেটই তো গোপন রাখা যাচ্ছে না। কিন্তু কিছুদিন পরে কোনও কারণে যদি ব্রেক আপ হয়ে যায়, তারপর যদি আপনার বা তাঁর জীবনে আসে নতুন কেউ, তখন তো আর স্বাভাবিক সম্পর্ক ধরে রাখা যায় না! সম্পর্ক ভেঙে যাওয়ার পিছনে বিভিন্ন কারণ থাকতে পারে। আর সেই কারণগুলোর উপরেই নির্ভর করবে ভবিষ্যতে আপনাদের সম্পর্ক ঠিক কীরকম থাকবে। অনেক সম্পর্ক তিক্ততার সঙ্গে শেষ হয়ে যায়। যদি প্রাক্তন বয়ফ্রেন্ড কোনও কারণে আপনাকে প্রতারিত করে থাকে, তাহলে অবশ্যই তাঁর সঙ্গে যোগাযোগ রাখা নিষ্প্রয়োজন। তবে মিউচুয়াল ব্রেক আপের ক্ষেত্রে সুসম্পর্ক রাখা যেতেই পারে। যখন একটি সম্পর্ক থেকে বেরিয়ে আসছেন, তখন দু’জনেরই একে অপরের কাছে কারণগুলো স্পষ্ট করে বলা প্রয়োজন। তবে একটি সম্পর্ক সফল হয়নি বলে, তাঁর সঙ্গে আর কোনও ধরনের সম্পর্ক সফল হবে না, এমন নিশ্চয়তা নেই। তাই, দু’পক্ষের মধ্যে মিউচুয়াল অ্যাডমিরেশন থাকলে বন্ধুত্ব রাখা যেতেই পারে। তবে আপনার বর্তমান সঙ্গীর কাছ থেকে কিছু লুকোবেন না। সম্ভব হলে একে অপরের সঙ্গে আলাপ করিয়ে দিন। এতে ভুল বোঝাবুঝি এড়ানো সম্ভব। যদি দু’পক্ষই উদার মনোভাবের হন, তাহলে মাঝেমধ্যে দেখা করা যেতেও পারে। সোশাল নেটওয়র্কিং সাইটেও যোগাযোগ রাখতে পারেন। তবে নতুন সঙ্গীটিকে না জানিয়ে করবেন না। তবে, পুরো ব্যাপারটাই নির্ভর করবে আপনার বর্তমান ও প্রাক্তন বয়ফ্রেন্ডের চারিত্রিক বৈশিষ্ট্যের উপর। একটি সম্পর্কের জায়গায় নতুন সম্পর্ক তৈরি না হলে অতীতকে ভুলে যাওয়া কষ্টকর। সেক্ষেত্রে চেষ্টা করেও সুসম্পর্ক রাখা কঠিন হয়ে যায়। ব্রেক আপের পরে তাই দু’তরফেই খোলাখুলি আলোচনা করে জেনে নেওয়া প্রয়োজন আপনারা আদৌ স্বাভাবিক বন্ধুত্ব রাখতে সক্ষম কিনা! সুসম্পর্ক রাখতে প্রয়োজনে কমন বন্ধুদেরও সাহায্য নেওয়া যেতে পারে। একে অপরের প্রয়োজনে পাশে থাকা খুব জরুরি। তবে খেয়াল রাখবেন, প্রাক্তন প্রেমিকটির কাছে আবার কোনও ভুল ইঙ্গিত যেন পৌঁছে না যায়। তবে, কিছুতেই কিছু না হলে অতীতকে ভুলে বর্তমানে মনোযোগ দেওয়া জরুরি।
প্রাক্তন প্রেমিকের সঙ্গে নিছক বন্ধুত্বের সম্পর্ক রাখা বাস্তবে কঠিন। তাই সবার আগে প্রয়োজন অতীত থেকে বেরিয়ে আসার মানসিকতা তৈরি করা।


