২৭ সেপ্টেম্বর সুপ্রিম কোর্টের ঐতিহাসিক রায়ের পরে বহু আলোচিত বিষয় ‘পরকীয়া’ আবারও ফোকাসে। বিশ্বসাহিত্য থেকে এমন পাঁচটি বইয়ের হদিশ রইল যা পরকীয়া সাহিত্যে কাল্ট হয়ে রয়েছে। আধুনিক সভ্যতায় যে কয়েকটি বিষয় বার বার উঠে এসেছে সাহিত্য-সহ পপুলার কালচারের বিভিন্ন মিডিয়ায়, তার মধ্যে অন্যতম হল পরকীয়া। ২৭ সেপ্টেম্বর একটি ঐতিহাসিক রায় দিয়েছে এদেশের শীর্ষ আদালত। এতদিন ভারতীয় আইনের ৪৯৭ ধারায় বলা ছিল যে কোনও বিবাহিত পুরুষ যদি কোনও বিবাহিতা মহিলার সঙ্গে যৌন সম্পর্ক করে এবং এই সম্পর্কে যদি মহিলার স্বামীর সম্মতি না থাকে তবে তা পরকীয়া-অপরাধ হিসেবে গণ্য করা হবে। এর ফলে ওই ব্যক্তির বিরুদ্ধে ফৌজদারী আদালতে মামলা হতে পারে এবং ফৌজদারী ধারায় শাস্তিও হতে পারে। কিন্তু ২৭ সেপ্টেম্বর  সুপ্রিম কোর্টের পক্ষ থেকে একটি ঐতিহাসিক রায়ে জানানো হয় যে পরকীয়া কখনওই ফৌজদারী অপরাধ হতে পারে না। ওই রায়ে বলা হয়েছে যে স্ত্রী কখনও স্বামীর সম্পত্তি নন। এই রায়কে নারী-পুরুষের সমানাধিকারের পক্ষে বলে মনে করা হচ্ছে। কিন্তু পরকীয়া সম্পর্কের জের যে আদালত পর্যন্ত গড়াবে এমন কোনও কথা নেই এবং পপুলার কালচারে অর্থাৎ সাহিত্য, সঙ্গীত, সিনেমায় এই প্রসঙ্গটি বার বার উঠে এসেছে। 

এমনকী বিশ্বসাহিত্যে যে বইগুলিকে সেরা বলে মনে করা হয়, তার মধ্যে একটি বিরাট সংখ্যক বইয়ের মূল উপজীব্যই কিন্তু পরকীয়া। নীচে রইল তেমন ৫টি সেরা বই— 

 আনা কারেনিনা— ১৮৭৩ থেকে ১৮৭৭ পর্যন্ত ধারাবাহিক হিসেবে প্রকাশিত হয় লিও তলস্তয়ের এই উপন্যাস। পরে ১৮৭৮ সালে বই আকারে প্রকাশিত হয়। পরকীয়া শুধু নয়, বিশ্বসাহিত্যের সেরা উপন্যাসগুলির অন্যতম বলে বিবেচিত হয় এই উপন্যাস। মঞ্চ, রেডিও এবং টেলিভিশনে বহু বার এই উপন্যাসটির অ্যাডাপ্টেশন উপস্থাপিত হয়েছে। ২০১২ সালে মুক্তি পায় কিরা নাইটলে ও জুড ল অভিনীত হলিউড ছবি।  
 মাদাম বভারি— গুস্তাভ ফ্লবার্ট রচিত এই উপন্যাসটিও প্রথমে ধারাবাহিক হিসেবে প্রকাশিত হয় ও পরে ১৮৫৭ সালে বই আকারে। ১৯৪৯ সালে প্রথম হলিউড ছবি তবে এই উপন্যাসের প্লটের উপর ভিত্তি করে বিভিন্ন ভাষায় ছবি হয়েছে এবং সেই তালিকায় রয়েছে বলিউডও। শাহরুখ খান ও দীপা শাহি অভিনীত ছবি ‘মায়া মেমসাব’ (১৯৯৩) এই উপন্যাসেরই একটি অ্যাডাপ্টেশন। 
 লেডি চ্য়াটারলিজ লাভার— ১৯২৮ সালে প্রকাশিত ডি এইচ লরেন্সের এই উপন্য়াসটি যতটা বিতর্কিত তার প্লটের কারণে, ততটাই প্রশংসিত রচনাগুণে। শুধু পরকীয়া নয়, উচ্চবিত্ত পরিবারের বধূর সঙ্গে এক অপেক্ষাকৃত নিম্নবিত্ত শ্রেণির পুরুষের প্রেম এই গল্পের মূল প্রতিপাদ্য বিষয়। অশ্লীল তকমায় এই বইটি বেশ অনেক বছর ব্যান করা হয় মার্কিন যুক্তরাষ্ট্র, কানাডা, অস্ট্রেলিয়া, ভারত ও জাপানে। 
স্কারলেট লেটার— ১৮৫০ সালে প্রকাশিত নাথানিয়েল হদর্ন-এর লেখা একটি ঐতিহাসিক উপন্যাস। অবৈধ সম্পর্কের জেরে গর্ভে আসা সন্তানকে নিয়ে মাথা উঁচু করে বাঁচার সংগ্রাম এক মায়ের। উনবিংশ শতাব্দীর মার্কিন সমাজ, আইন ও সম্পর্কের পাপ-পুণ্য নিয়ে প্রশ্ন তোলে এই উপন্যাস। 
 অ্য়াডাল্টারি— মিলেনিয়াম যুগের সবচেয়ে জনপ্রিয় লেখকদের অন্যতম পাওলো কোয়েলহো-র লেখা উপন্যাস যা প্রথম প্রকাশিত হয় ২০১৪ সালে। সাম্প্রতিক সময়ে ‘পরকীয়া’ সম্পর্ক নিয়ে আধুনিক সভ্যতার দৃষ্টিভঙ্গির একটি পরিপূর্ণ আভাস পাওয়া যায় এই বইতে। মূল বইটি পর্তুগিজে লেখা, পরে ইংরেজি অনুবাদটি প্রকাশিত হয়।    