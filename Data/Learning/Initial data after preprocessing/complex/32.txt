কন্ডোম ব্যবহার করলে সেক্সের মজাটাই মাটি হয়ে যায় বলে অনেকে অভিযোগ করেন। সেক্ষেত্রে সুপারথিন কন্ডোম ব্যবহার করা যায়। কিন্তু সব ক্ষেত্রেই ব্যবহারের বিধি মানতে হবে।
সঙ্গিনীর সঙ্গে শারীরিক মিলনের সময় কন্ডোম ব্যবহার করলে যেমন অবাঞ্ছিত গর্ভধারণ এড়ানো সম্ভব তেমনই নানাবিধ যৌনরোগের সংক্রমণ থেকেও রেহাই পাওয়া যায়। কিন্তু অনেকেই অতি প্রয়োজনীয় কন্ডোমের ব্যবহারবিধি সম্পর্কে সচেতন নয়। কন্ডোম ব্যবহারের সময় কী কী বিষয় মাথায় রাখতে হবে তা জানিয়েছেন স্বাস্থ্য বিষয়ক সংবাদমাধ্যম প্ল্যানড পেরেন্টহুড এর বিশেষজ্ঞরা।
কন্ডোমের প্যাকেট হাতে নিয়েই প্রথমে দেখে নিতে হবে সেটি কতদিন বৈধ অর্থাৎ কবে এক্সপায়ারি ডেট রয়েছে। এক্সপায়ারি ডেট পেরিয়ে গেলে সেই কন্ডোম ব্যবহার করা উচিত নয়। কন্ডোম বের করার সময়ে ধারালো ছুরি কাঁচি দাঁত বা নখ দিয়ে প্যাকেট কাটবেন না। এতে কন্ডোমটি ক্ষতিগ্রস্ত হতে পারে। প্যাকেটের এক ধার আলতো করে ছিঁড়ে কন্ডোমটি বের করে নিন।
পেনিস উত্থিত হলে তবেই কন্ডোম ব্যবহার করা সম্ভব। কন্ডোম প্যাকেট থেকে বের করলে দেখবেন গোটানো অবস্থা রয়েছে। রিংয়ের মতো দেখতে যে দিকটি সেটি নীচের এবং বাইরের দিকে থাকবে। আর ফোলা টুপির মতো অংশটি পেনিসের মাথার দিকে থাকবে। ওই অংশে বীর্য জমা হবে।
এবার শক্ত হওয়া পেনিসটি এক হাত দিয়ে ধরতে হবে। আর এক হাতে কন্ডোমটি পেনিসের মাথায় লাগাতে হবে। যে হাতে কন্ডোমটি সেই হাত দিয়েই রিং অংশটি ধরে পেনিসের গোড়া বরাবর টানতে থাকুন। দেখবেন কন্ডোমটি গোটানো অবস্থা থেকে খুলে নীচের দিকে নেমে আসবে এবং পুরো পেনিসটি ঢেকে দেবে।
মনে রাখবেন সঙ্গিনীর যোনিপথে পেনিস প্রবেশ করানোর আগে কন্ডোম পরে নিতে হবে। যৌন উত্তেজনা চরমে উঠলে বা সেক্সের সময়ে পেনিস থেকে যে রস কাটে তাতেও শুক্রাণু থাকতে পারে। অর্থাৎ শুধু বীর্যতেই শুক্রাণু থাকবে ব্যাপারটা এমন নয়। তাই সাবধান! উত্থিত পুরুষাঙ্গ যেন যোনি তলপেট পায়ুদ্বার স্পর্শ না করে।
সেক্সের সময়ে কন্ডোম খোলা ঠিক নয়। বীর্য বেরিয়ে গেলে তবেই কন্ডোম খোলা উচিত। সঙ্গিনীর শরীর থেকে পেনিস বের করার পরে তবেই কন্ডোম খুলতে হয়। দেখবেন বীর্য বেরিয়ে কন্ডোমের মাথায় টুপি সদৃশ ফোলা অংশে জমা হয়েছে। এবার পেনিসের গোড়ায় যেখানে কন্ডোমের রিংয়ের মতো অংশ রয়েছে সেখান থেকে ধরে উলটো দিকে কন্ডোমটি গোটাতে হবে। ক্রমশ সেটি পেনিস থেকে খুলে চলে আসবে। কন্ডোম পরার মতো তা খোলার সময়ও পেনিস উত্থিত অবস্থায় থাকা উচিত।
খোলার পরে ময়লা ফেলার পাত্রে কন্ডোমটি ফেলে দিতে হবে। কমোডে বা পায়খানার প্যানে কন্ডোম ফেলবেন না।
কন্ডোমে লুব্রিক্যান্ট দেওয়া থাকে। ফলে তেল বা ভেসলিন আলাদা করে লাগানোর দরকার নেই। তাতে সেক্সের সময়ে কন্ডোম স্লিপ করে খুলে যেতে পারে।
একই কন্ডোম পরে ভ্যাজাইনাল ও অ্যানাল সেক্স করা উচিত নয়। তাতে সংক্রমণের আশঙ্কা থাকে। সেক্ষেত্রে ভ্যাজাইনাল সেক্সের জন্য আলাদা এবং অ্যানাল সেক্সের জন্য আলাদা কন্ডোম ব্যবহার করুন।
একটাই কন্ডোম একাধিক বার ব্যবহার করবেন না। প্রতি বার সেক্সের জন্য আলাদা কন্ডোম ব্যবহার করুন।
ফাটা বা ছেঁড়া কন্ডোম ব্যবহার করা উচিত নয়। তাতে কন্ডোমের আসল উদ্দেশ্য সাধিত হয় না।
