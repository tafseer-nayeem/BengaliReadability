হঠাৎ করে সৌরভের ঘুম ভেঙে যায় খুব ভোরে। তখনো শেষ রাতের তারাটি আকাশে আলো ছড়াচ্ছিল। চাঁদের নিয়ন আলোয় আবছা দেখা যাচ্ছিল ঘরের ভেতর।
টিনের দোতলা ঘর। নিচতলায় দাদুর কাছে ঘুমিয়ে ছিল সে। দাদুর ওই একটা অভ্যাস সৌরভকে সাথে নিয়ে ঘুমোনো। তাকে দাদু খুব ভালোবাসেন। পাশে শুইয়ে বিভিন্ন রকম গল্প শোনান। যদিও সৌরভ তার আম্মু ছাড়া ঘুমোতে চায় না।
অবশ্য এতে করে সে মজাও পায়। দাদুর পীড়াপিড়িতে আম্মুর কাছে ঘুমোনো হয় না। ওর যখন ঘুম না আসে দাদু আলতো করে মাথায় হাত বুলিয়ে দেন। গল্প শুনতে শুনতে ঘুমের রাজ্যে চলে যায় সৌরভ।
ওর বড় ভাইয়া সজল। সে মায়ের সাথে ঘুমোয় অন্য রুমে। সজল দাদুর কাছে ঘুমোতে চায় না। এখন একটু বড়ো হয়েছে তো তাই! কিসের যেন শব্দে ঘুম ভেঙে যায় সৌরভের। টিনের চালে ঝনঝনাঝন শব্দ করে উঠলো। ভয়ে দাদুকে জড়িয়ে ধরলো সে। চোখ পিটপিট করে তাকিয়ে দেখলো ঘরটা কেমন যেন আলোকিত হয়ে গেছে। রূপোর মতো ঝিলিক খেলে গেল যেন।
কার যেন পায়ের আওয়াজ শোনা গেল। আম্মু না তো? নাহ্ তো। ভোরে আম্মু কিভাবে আসবে। আর আম্মু এলে তো ডেকে তুলতো দরজা খুলে দিতে বলতো। তাহলে কি আজকে দরজা খোলা ছিলো ? নাহ্ তা ও তো না।
ভাবছে সৌরভ। মনে মনে সাহস জোগাচ্ছে সে। চোরের ভাবনাও মাথা থেকে যাচ্ছে না। সাহস করে তাকালো নাহ্ কিছু তো দেখা যাচ্ছে না। ঘরের ভেতর দিনের মতো পরিষ্কার অথচ কাউকে দেখা যাচ্ছে না।
হঠাৎ চুড়ির আওয়াজ কানে এলো। মহিলারা কাচের চুড়ি পরলে যেমন করে শব্দ হয় সেরকম। মাঝে মাঝে আম্মু যেমন করে চুড়ি পরলে শব্দ হয়। চোখে পড়লো ফর্সা একটি মেয়ে। তার রুম থেকে ভেতর রুমে যাচ্ছে। পরনে তার হালকা সাদা ফ্রক ঠিক যেন রাজকুমারীর গল্পের সেই পরির মতো।
সৌরভ মাথা উঁচু করে ভয়ার্ত কণ্ঠে বলল কে?
জবাব নেই। আবার ও প্রশ্ন করলো সে। ভেতর থেকে আস্তে করে মায়াবী সুললিত কণ্ঠে জবাব এলো আমি সুহাসিনী।
সুহাসিনী? চিনলাম না তো।
চিনবে চিনবে আগে আমার কাছে এসো। তারপর তোমাকে বলছি।
সৌরভের সাহস হতে লাগলো। সে উঠে ভেতর রুমে চলে গেল। তাকাতেই তার চোখে আলোক রশ্মি ভেদ করে চলে গেল।
কি ভয় পেয়েছ?
না না।
না বললে কি হবে। তোমার শরীর ভার হয়ে আছে। গায়ের পশম খাড়া হয়ে আছে। তাই না ?
মাথা নাড়ে সৌরভ।
তুমি বুঝলে কী করে?
আমি সব বুঝি সব দেখতে পাই।
কে তুমি?
বললাম তো সুহাসিনী।
বুঝলাম তোমার নাম সুহাসিনী। তুমি আসলে কে?
শুনলে তুমি ভয় পাবে না তো?
না ভয় পাবো কেন?
আমি পরি রানি সুহাসিনী।
তুমি পরি?
হ্যাঁ।
আমি কি স্বপ্নে দেখছি?
না তুমি বাস্তবে আমাকে দেখছ।
আচ্ছা তুমি কিভাবে এলে?
আমি রোজ আসি এসে তোমার সাথে দেখা করতে চাই। কিন্তু ওই বুড়িটা তোমাকে কোলে করে ঘুমায়। আমি তোমার সাথে দেখা করতে পারি না। আজকে বুড়িকে দিয়েছি ঘুম পাড়িয়ে।
তুমি দাদুর কথা বলছ?
হ্যাঁ।
আজকে দাদু জাগবে না?
না। তোমার দাদুর চোখে আমি ঘুম দিয়ে রেখেছি।
আচ্ছা তুমি আমার বন্ধু হবে?
বন্ধু হতেই তো এসেছি। আমি তোমার সঙ্গে রোজ স্কুলে যাই।
কোথায়! আমি তো দেখি না?
তুমি দেখতে পাও না কারণ আমি দেখা দিই না।
আচ্ছা কালকে আমার সঙ্গে স্কুলে যেও কেমন।
অবশ্যই যাবো।
পূর্ব আকাশ ফর্সা হতে থাকলো। পরি রানি ঘর থেকে বিদায় নিয়ে চোখের পলকে উধাও হলো।
সকালে মায়ের কাছে ঘটনাটা বলল সৌরভ। মা বিশ্বাসই করলেন না । স্বপ্ন বলে উড়িয়ে দিলেন। বললেন ঘোরের ভেতর ছিলে তাই ওরকম মনে হয়েছে। পরদিন সকালে স্কুলে যাবার পথে সৌরভের মাথায় কে যেন টোকা দিল। সাইকেল থেকে উপর দিকে তাকিয়ে সৌরভ তো অবাক।
কি ব্যাপার তুমি সত্যি এসেছ?
কেন তোমার বিশ্বাস হয়নি? শোন আমরা তোমাদের মানুষের মতো নই। সব কাজে শুধু জুয়োচুরি। মানুষ বেশি মিথ্যা বলে। আমরা বলি না।
স্কুলে গিয়ে সৌরভ বেঞ্চিতে বসলো। ক্লাসে টিচার প্রবেশ করলেন। পরি রানি শূন্যে ভেসে ক্লাস নেওয়া দেখছিল। কি মনে করে দুষ্টুমির চিন্তা মাথায় এলো। সে ডাস্টারটা স্যারের কাছ থেকে টেনে নিচ্ছিল। স্যার প্রথমে ধমক দিয়ে উঠলেন। চেয়ে দেখেন কিছু নেই। ছাত্র ছাত্রীরা সিটে বসা।
সৌরভ সুহাসিনীর কাণ্ড দেখে হাসছিল পরিটা আরও মজা করে ডাস্টার নিয়ে ক্লাসে দৌড়াচ্ছিল। শুধু ডাস্টার ঘুরতে দেখে ক্লাসের ছাত্র ছাত্রীরা ভয়ে ভূত ভূত বলে ক্লাস ছেড়ে বের হয়ে গেল। শুধু সৌরভ ছাড়া।
বিপ্লব স্যার বললেন কি ব্যাপার তুমি গেলে না কেন?
কারণ স্যার ওটা ভূতের কাণ্ড নয়।
তাহলে?
ও হলো আমার পরি বন্ধু সুহাসিনী।
স্যার ধমক দিলেন ওমনি পরি মানুষের রূপ ধারণ করে স্যারের সামনে দাঁড়ালো। স্যার তো অবাক। স্যারের কাছে ক্ষমা চেয়ে হাত জোড় করল। স্যার ক্ষমা করে দিলেন।
ইতোমধ্যে স্কুলের সবার মধ্যে আতঙ্ক ছড়িয়ে পড়েছে। অন্যান্য টিচাররা ছুটে এলেন। ছুটির পর দুজনে বাড়ি ফিরল। সৌরভকে বাড়িতে পৌঁছে দিয়ে পরি রানি চলে গেল। ভোর রাতে সে সৌরভের ঘুম ভাঙাল হাতে রজনীগন্ধা ফুল।
রাহুলের মায়ের বকবকানি অসহ্য পর্যায়ে এসে ঠেকেছে। সেই কখন থেকে যে বাক্যব্যয় শুরু করেছেন তা সাশ্রয়ের কোনো লক্ষণই দেখা যাচ্ছে না।
রাহুল তার মায়ের উপদেশমালা বাম কান দিয়ে শুনে ডান কান দিয়ে বের করে দেয়। মায়ের বকবকানির সাথে চলে তার কমিকস পড়ার প্রতিযোগিতা। রাহুল রসিকতা করে প্রায়ই বলে আমার কমিকস পড়ার সাথে মায়ের বকবকানিটা হলো আবহ সঙ্গীত।
রোজকার মতো আজো বকে চলেছেন রাহুলের মা। সেই একই সংলাপ একই উপদেশ হতচ্ছাড়া সারাটা দিন শুধু কমিকস্ পড়েই কাটাস। ওসবে কিচ্ছু নেই। আছে? তারচে বরং ছড়া পড় ছড়া। ওই অর্থহীন চেয়ে আমাদের দেশীয় ভূতের গল্পও অনেক ভালো অনেক শিক্ষণীয়। পড় এখন থেকে দেশীয় ভূতের গল্প পড়া শুরু কর ইত্যাদি ইত্যাদি।
ছোট্টবেলা থেকে মায়ের এমন গলা শুনতে শুনতে রাহুলের কানের পর্দা বকবকানি শ্রবণ প্রুফড হয়ে গ্যাছে। কিছুক্ষণ আগে মা কর্তৃক জ্বালিয়ে দেয়া কমিকসের ছাই দেখে রাহুলের মনটা কেঁদে ওঠে। মায়ের বকবকানি তখনও চলছিল। দুঃখ ভোলার জন্য ব্যাট আর বল হাতে বাসা থেকে বেরোয় রাহুল। রাহুলের সদা হাসিমাখা মুখটাতে জগতের অন্ধকার অন্ধকার দেখে তার বন্ধুরা ফিসফিসিয়ে কথা বলতে থাকে। রাহুল সেসব কথা শুনেও না শুনার ভান করে। অন্যদিন হলে ওদের অবশ্যই এ কৃতকর্মের জন্য শাস্তি পেতে হতো রাহুলের হাতে।
মা বাজার থেকে এক গাদা বই কিনে এনেছেন। ছড়া গল্প উপন্যাস। অনিচ্ছা থাকা সত্ত্বেও মায়ের ভয়ে ওসব হজম করতে হচ্ছে রাহুলের। এজন্য ইদানিং মায়ের বকা কম শুনতে হচ্ছে তাকে। রাহুল কমিকস যে একেবারে পড়ছে না তা নয় স্কুলে যাওয়ার পথে কমিকসের বই কিনে নেয় সে। তারপর টিফিন পিরিয়ডে স্কুলের পেছনের জারুল তলায় বসে মজা করে পড়ে। সঙ্গে জুটে বন্ধুদের দল। রাহুল ওদেরকে বলে যেমনি আইন তেমনি তা থেকে বেরুবার লাইন অধম রাহুল জানে বন্ধু খুব ফাইন।
রাহুলের ছন্দমিশ্রিত কথা শুনে বন্ধুরা হায়! হায়! করে উঠে। ওরা বলে দোস্ত তুইতো অগোচরে ছড়া বলছিস। তুই কি জানিস? তোর কথাগুলো ছড়ার মতো হয়েছে।
রাহুল ওদের কথায় পাত্তা দেয় না। সে মায়ের এনে দেয়া বইগুলো পড়ে যে আনন্দ পাচ্ছে না তা নয়। বহু লেখাই ইতোমধ্যে তার প্রিয় হয়ে ওঠেছে। কিন্তু একথা মাকে জানালেই বিপদ। আরো এনে দেবে। তখন এসব পড়বে কে? উইপোকা কেটেকুটে বইগুলোকে মলম বানিয়ে ফেলবে। আর ওসব মলম নিয়ে শুরু হবে মায়ের ধারাবাহিক বকবকানি এ বিশ্বাস রাহুলের।
বুদ্ধি করে রাহুল মায়ের সামনে তার দেয়া বইগুলো মাথা হেলিয়ে দুলিয়ে পড়ে। মাও খুশি হন। মা খুশি থাকলে চকোলেট পাওয়া যায় মায়ের কাছ থেকে। অবশ্যই সেই চকোলেট ঝাল ও চাটনির।
রাহুল মায়ের কারেক্টারের সাথে তাদের ক্লাস টিচার বাংলার শিক্ষক রসিক বাবুর কারেক্টারের বেশ মিল খুঁজে পায়। মায়ের মতো রসিক বাবুও কোনো কিছু নিয়ে কথা বলতে শুরু করলে থেমে যাওয়াটা ভুলে যান।
এজন্য রাহুলের ইচ্ছা হয় রসিক বাবুর ক্লাস কামাই করার। কিন্তু ক্লাস টিচার হওয়ায় বাধে বিপত্তি। একদিনের কথা তো না বললেই নয়। ক্লাস শুরুর আগে রাহুল কিছু হোমওয়ার্ক খাতায় তুলছিল। লুকিয়ে লুকিয়ে কমিকস পড়তে গিয়ে ওসব তোলা হয়নি।
লিখতে লিখতে রাহুল তার হাতে আঠালো কোনো কিছুর অস্তিত্ব অনুভব করে। বস্তুটা কালো রঙের। ভালো করে খেয়াল করতেই লক্ষ্য করে তার সদ্য কেনা বলপেনটা উদরে জমে থাকা সব কালি ত্যাগ করে সাদা শার্টসহ হাতও বিশ্রী করে দিয়েছে। রাহুলের মাথায় রাগ চরমে ওঠে। জানালার ফাঁক দিয়ে সজোরে ছুঁড়ে ফেলে কলমটা। কিন্তু পড়বি তো পড় এক্কেবারে রসিক বাবুর ফুরফুরে শার্টের কলারে। তিনি রাহুলদের ক্লাসেই আসছিলেন।
রসিক বাবু রাগে লাল হয়ে ক্লাসে প্রবেশ করেন। অসম্ভব লাল লাগছিল তাকে। রাগলে রসিক বাবুর নাকটা মোটা আর কান গরম হয়ে যায়। কান গরম হয়ে যাওয়াটা রাহুলই আবিষ্কার করে। ও কথা বলে লাভ নেই। বর্তমান ধারায় আসা যাক। শ্রেণিকক্ষে ঢুকেই রসিক বাবু দুই হালি সিলেটের বিখ্যাত জালিবেত আনার আদেশ দেন। অবশ্য জালিবেত অফিস কক্ষে রেডি স্টকেই থাকতো।
বেত আনার জন্য পাঠিয়ে রসিক বাবু ছাত্রদের উদ্দেশে প্রশ্ন ছুড়েন ওটা ওভাবে ছুড়ছিল কে? বেয়াদব বেহায়া বেশরম। আমি ওর পিঠে বেত মেরে লাল করে দেবো। এ্যাঁ রসিককে চেনে না। কাউকে আজ আর জামাই আদর করা হবে না। যে এই কর্মটা সম্পাদন করেছিস তাড়াতাড়ি রেডি হ। মাই অর্ডার ইজ অর্ডার। হাকিম নড়ে তো হুকুম নড়ে না ।
এদিকে রাহুলের অবস্থা শোচনীয়। রসিক বাবুর ক্যাডারমার্কা কথা শুনতে শুনতে তার কান ঝালাপালা। কিছুক্ষণ কিংকর্তব্যবিমূঢ় হয়ে বসে থাকে চুপচাপ। রসিক বাবুও তার তদন্ত অভিযান চালিয়ে যাচ্ছেন নিজস্ব স্টাইলে। একবার একে ধরেনতো আরেকবার ওকে। যত সময় গড়াচ্ছে রসিক বাবুর গলার স্বরও বাড়তে থাকে ক্রমাগত।
সুযোগ বুঝে রাহুল শ্রেণিকক্ষের পেছনের দরোজা দিয়ে ভোঁ দৌড়ে পগারপার। রসিক বাবুও দমবার পাত্র নন কে গেলোরে? কে? ধর ব্যাটাকে আমার সাথে ইয়ার্কি।
এ রকম আরো নানা পদের বাক্যবান ছুড়তে ছুড়তে দৌড়াচ্ছিলেন রাহুলের পেছন পেছন। কিন্তু তাকে আর পায় কে।
সেদিন রাহুল রাত দশটায় বাসায় ফিরেছিল। বাসায় এসে মায়ের কাছ থেকে যে রায় ঘোষিত ও প্রয়োগ হয়েছিল তা না বলাই ভালো। কারণ ও কাহিনি শুনলে তোমরা হাসি খুশিহীন গম্ভীর হয়ে যাবে। তোমাদেরকে আমি গম্ভীর দেখতে চাই না।
খাটের নিচে লুকিয়ে থাকা রাহুল ভাবতে থাকে তার কোনও একদিন কি আনন্দে যাবে না! প্রতিদিন একটা না একটা অস্বস্তিকর কাণ্ডের সূত্রপাত হয়। আর রাহুলের সব আনন্দ মাটি করে দেয়। সকাল সকাল ওরকম একটা বিশ্রী কাণ্ড ঘটে যাবে নিজের দোষে ভাবতে পারেনি রাহুল। মায়ের হাত থেকে বেঁচে যাওয়ার জন্য মশার কামড় খেয়ে শুয়ে থাকতে হচ্ছে মেঝেতে তাও আবার খাটের নিচে।
সকালবেলা টেবিলের ওপর এলোমেলো হয়ে থাকা বইগুলো গুছিয়ে রাখছিলেন রাহুলের মা। হঠাৎ বাংলা বইয়ের ভেতর থেকে আবিষ্কার করেন কমিকসের বইটা। পুরোটা স্কুলে পড়তে না পেরে বাসায় এনেছিল রাহুল। কিন্তু যার জন্য বইয়ের ভেতর লুকিয়ে রাখা ঠিক তার হাতেই গিয়ে পড়লো ওটি।
তারপর থেকেই রাহুলকে খোঁজা শুরু করেছেন তিনি। মায়ের হাতে ধরা পড়ে যাওয়ার খবর পেয়েই রাহুল তার সদ্য আবিষ্কৃত দুর্গে মোটামুটি নিরাপদ আশ্রয় গ্রহণ করে। নিরাপদ আশ্রয় এই কারণে যে কোনো এক কবিরাজের আদেশ নাকি রয়েছে রাহুলের মায়ের প্রতি যেন তিনি কক্ষনো খাটের নিচে না তাকান। তাকালে যে কোনো ভয়ঙ্কর ঘটনা ঘটে যেতে পারে। তাই জেনেও তিনি ছেলেকে ওখান থেকে বের করে আনতে পারেন না।
মশার কামড়ে অতিষ্ঠ রাহুল এক সময় খাটের নিচ থেকে বেরিয়ে আসতে বাধ্য হয়। শাস্তির ধারা বদলে দিয়েছেন রাহুলের মা। আর নতুন শাস্তিটা হলো দু বেলা উপোস করে সন্ধ্যেবেলায় দু টো ভূতের বই পড়ে তারপর খাওয়া দাওয়া। অতঃপর শ্রেণির বই পড়ে ঘুমোতে যাওয়া। উপোসকালীন পাঁচ হাজার শব্দ হাতে লিখতে হবে। কারণ রাহুলের মায়ের ধারণা উপোস করে লিখলে হাতের লেখা নাকি খুউব সুন্দর হয়।
শুধু রাহুল নয়। রাহুলের বাবা ছোট বোন মিতি এমনকি কাজের ছেলে ইনুছ আলী কেউ বাদ যায় না রাহুলের মায়ের দৃষ্টি থেকে। স্ত্রীর এমন ব্যবহারের জন্য রাহুলের বাবা সব সময়ই বাসার বাইরে থাকেন। সকালবেলা কোনমতে ব্রেকফাস্ট সেরেই অফিসে রওয়ানা হন। লাঞ্চ সারেন অফিসেই। রাতে এসে ডিনার সেরে সোজা বিছানায়। মিতি অবশ্য নীরব স্বভাবের কারণে বেঁচে যায় প্রায় সময়। যত ঝড় যায় রাহুল আর ইনুছ আলীর উপর দিয়ে।
প্রতিদিন বাজার থেকে ফিরলেই ইনুছ আলীর জন্য কেয়ামত অপেক্ষা করে। রাহুলের মায়ের রাগত সংলাপগুলোও মজাদার বলেছিলাম বেগুন এনেছিল পটল আলুগুলোর চেহারা দেখলেই সাধ মিটে যায়। বাজারে কি আর মাছ নেই? যত্তসব পয়সা মারার ধান্ধা।
ইদানিং রাহুলের মায়ের জেদ হয়েছে ছেলেকে কবি বানাবেন। বেচারা রাহুল ভেবে কুল পায় না কবিতার ক ও না জেনে সে কবি হবে কিভাবে? তারচেয়ে বরং আর্টের স্কুলে ভর্তি করে দিলে শিল্পী হওয়া যেত। কমিকসও তৈরি করা যেত। বিভিন্ন পত্র পত্রিকার ঠিকানা জোগাড় করে রাহুলের মা ছেলেকে দিলেন। যেন সে কবিতা লিখে অই সব পত্রিকায় পাঠায় রাহুলের কবি হওয়ার আপ্রাণ চেষ্টা চলছে। তার মা শুধু উদাহরণ দেখান অমুকের ছেলে কী সুন্দর ছড়া কবিতা লেখে। পত্রিকায় কী সুন্দর হয়ে তার নাম আসে। তুইতো একটা গাধা ।
এই গাধা উপমাযুক্ত কথাবার্তা শুনে রাহুলের একটা প্রবাদের বাণী মনে পড়ে। সে ওটা নিয়েই একটা ছাড়া লেখার চেষ্টা করে। ছড়াটা তোমাদের জন্য এখানে তুলে ধরলাম
রাহুলের স্কুলে যাওয়া বন্ধ। কারণ কয়েকদিন আগে একটি ছেলে স্কুলে গিয়ে বাসায় আর ফিরে আসেনি। সবার ধারণা ছেলেটাকে ছেলেধরা নিয়ে গেছে। ছাত্র উপস্থিতি কম থাকায় স্কুলও বন্ধ হবার উপক্রম। রাহলের মা ও তাকে স্কুলে যেতে দিচ্ছেন না। ফলে রাহুলের কমিকস পড়াও বন্ধ হয়ে গেছে। রাহুল খুব বেশি করে মায়ের দেয়া বইগুলো পড়তে শুরু করলো।
ছেলের জেদে রাহুলের মা তাকে একটা গোয়েন্দাকাহিনী এনে দিলেন। রাহুল অই গোয়েন্দাকাহিনী পড়তে পড়তে কমিকস না পড়ার দুঃখ ভুলতে চেষ্টা করলো। স্কুলে না যাবার দিন দীর্ঘায়িত হতে থাকলো। এদিকে এত অবসর ভালো লাগে না রাহুলের। ছেলেধরার ভয়ে বাসার বাইরেও বের হতে দেয়া হচ্ছে না তাকে।
রাহুল অবসর কাটানোর জন্য কত্ত রকম চিন্তা মাথায় খেলাতে লাগলো। কিন্তু কোনোটাই তার পছন্দসই হয় না। সারাটা দিন বাসায় থাকতে থাকতে মায়ের অসহ্য রকম বকবকানি শুনতে শুনতে রাহুলের বকবকানি শ্রবণ প্রুফ কানের পর্দা কিছুটা করে লিক হয়ে আসছে। তার ফলে মায়ের বকবকানি এখন অসহ্যরকম মনে হয় রাহুলের। তার এ অবস্থা দেখে মুখ টিপে হাসে ছোট্ট মিতি।
পাড়ার শতেক বছর পুরনো লাইব্রেরিটা ঘাটতে গিয়ে একটি রোমাঞ্চকর পেপার কাটিং আবিষ্কার করে রাহুলের বন্ধু তপন। ওটাতে রয়েছে কয়েকজন লোকের হারিয়ে যাওয়া এবং পরবর্তীতে ওই লোককে খুঁজে পাওয়ার খবর। অবসর সময়ে এরকম একটা পুরনো গা কাঁপানো খবর শুনে দু জনেরই মন চমকিয়ে ওঠে। এই পেপার কাটিংয়ের প্রতি ওদের অতি উৎসাহের কারণটা অবশ্য অন্য কারণে।
কারণটা এই রাহুলদের পাড়ায় একটা অতি পুরাতন রাজবাড়ি রয়েছে। কাণ্ডটা ঘটেছিলো সেখানেই। রাহুলেরা আগে থেকেই এ ঘটনা মুখে মুখে শুনে আসছিলো। তাই তারা মনে করতো অই রাজবাড়িতে না যাওয়ার জন্য এটা বড়দের বুদ্ধির ফাঁদ। কিন্তু এখন তা লিখিত আকারে তাও আবার পেপার কাটিংয়ে দেখে অন্যরকম কিছু চিন্তা তাদের মাথায় দোলতে লাগলো। অবশ্য রাহুল এবং তপন যুক্তি করে অন্য বন্ধুদের জানানো থেকে বিরত রইলো।
পাড়ার পুরাতন রাজবাড়িতে কোনো মানুষের যাতায়াত বর্তমানে নেই। ওটাকে পতিতই বলা যায়। বেশ আগে সরকারের পক্ষ থেকে যাদুঘর করার উদ্যোগ নিলেও কী এক অদৃশ্য কারণে সেই প্রকল্প ভেস্তে যায়। পেপার কাটিংটি আবিষ্কৃত হওয়ার পর থেকে ওটির রহস্য উদঘাটনে রাহুলের মনে অদম্য স্পৃহার জন্ম হতে লাগলো।
রাজবাড়িতে অভিযান চালানোর জন্যে রাহুল তপনের সাথে যুক্তি করলো। এই অভিযান চালানোর জন্যে আরো কয়েকজনকে প্রয়োজন। তাই সবার সাথে বসে মিটিং করার প্রয়োজন। কিন্তু মায়ের কড়া পাহারার কারণে বাসা থেকে বের হতে পারছে না রাহুল। রাহুল মায়ের কাছে নতুন পুরাতন বিভিন্ন কৌশল অবলম্বন করেও বাসা থেকে বেরুবার ছুটি পেলো না। বিনিময়ে তার মায়ের চিরাচরিত বকবকানির ঝড় অসহ্য রকমের সহ্য করতে হয়। অবশেষে অবলম্বন করতে হয় আরো নতুন কৌশলের।
তপন রাহুলের মায়ের কাছে জানায় তাদের এক প্রিয় বন্ধু খুব গুরুতর অসুস্থ। যায় যায় অবস্থা। অই বন্ধুটি রাহুলের দেখা পাওয়ার জন্য ছটফট করছে। তাই ছেলের শেষ ইচ্ছা পূরণের জন্যে ওর মা বাবা তাকে পাঠিয়েছেন রাহুলকে নেওয়ার জন্য। যে কারণেই হোক রাহুলের মা এই ফাঁদে পা দিলেন। এবং রাহুলকে ওদের বাসায় যেতে মন্ত্রমুগ্ধের মতো সায় দিলেন। তবে কড়া গলায় বেশ করে সতর্ক করে দিলেন সাবধান থাকার জন্য।
রাহুলের পরিকল্পনাতে তপনের দ্রুতগামী সার্ভিসে সব বন্ধুরা মিলিত হলো তাদের পাড়ার সবচেয়ে আশ্চর্য ভয়াবহ প্রাচীন রাজবাড়ির কাছাকাছি কোনো জায়গায়। কারণ এখানে কোনো বুকের পাঠার আসার সাহস নেই ওরা বাদে। তাই তাদের বৈঠকের কথাও গোপন থাকবে। শোভন বললো শুন এই প্রাচীন বাড়ির ভেতরে এমন কিছু তাজ্জব বিষয় ঘটে যা আমাদের খুঁজে বের করতে হবে। রুবি নামের একজন বন্ধু ওর কথা শুনে বললো কী আবোল তাবোল বকছিস। এ সংবাদ আবার কোথায় পেলি?
এবার তার সাথে গলা মেলায় শোভন জালাল ও অনুপরা। রাহুল রসিকতা করে বললো ওহে ভীতু বন্ধুরা এই বাড়ি সম্পর্কিত একটি ঘটনা শুনলে তোদের পিলে ঢিলে হয়ে যাবে। বুঝলি?
এতোক্ষণ তপন চুপচাপ ছিলো। সে অন্য সবার পক্ষ থেকে রাহুলকে অই ঘটনা বলার জন্যে অনুরোধ করে। রাহুল বেশ গম্ভীর ভাব নিয়ে বলতে শুরু করে আজ থেকে প্রায় একশ বছর আগে এই প্রাচীন রাজবাড়িতে কেউ আসতো না ভয়ে। এখনও যেমন লোকজন আসে না। কারণ তখনকার মানুষের ধারণায় হাজার বছরের পুরনো এ বাড়িটা ছিলে যত ভূতের আড্ডা।
একবার হলো কি আমাদের মতোই তিন বন্ধু এই রহস্য উদঘাটনের জন্য এর ভেতর গিয়েছিলো। পরদিন থেকে ওদের আর কোথাও খুঁজে পাওয়া যায়নি চিরদিনের জন্য হারিয়ে গিয়েছিলো। আর সবার ধারণা হলো এই ভয়াবহ কাণ্ড ঘটেছে ভূতগুলোকে চটানোর দায়ে। আমাদের এই রহস্য একশ বছর পর উদঘাটন করতে হবে। রাহুলের মুখ থেকে এই ঘটনা ও তা উদঘাটনে তাদের অভিযানের কথা শুনে তপন বাদে সবাই ভয়জড়িত কণ্ঠে বললো ওরে বাবা! না তা কক্ষনো হবার নয় আমরা তোর সাথে নেই। কী এক আকর্ষণে বন্ধুরা অবশেষে ধীরে ধীরে মাথা নেড়ে সায় দিলো।
প্রায় ৩ ঘণ্টা বৈঠকের পর ক্ষুদে গোয়েন্দা বাহিনির নেতা রাহুল সভা মুলতবি ঘোষণা করলো। মুলতবির পূর্বে পরের রোববার সবকিছু চূড়ান্ত করার জন্য পরবর্তী সভা এখানেই হবে বলে সবাইকে জানিয়ে দিলো। ফলে স্বভাবতই বাসায় ফিরতে দেরি হলো রাহুলের। ভাগ্যিস আজ সে মায়ের বকবকানি থেকে বেঁচে গেলো। না তার মায়ের চরিত্রে কোনো দৈব পরিবর্তন নয়। তিনি অন্য এক বাসায় বেড়াতে গিয়েছিলেন। এজন্য রাহুল বিধাতার কাছে ধন্যবাদ জ্ঞাপন করলো। রাহুল মনে মনে ভাবে নিয়তি বোধ হয় তার পক্ষে আসতে শুরু করেছে।
রাহুল অভিযানের খসড়া বাসায় বসেই তৈরি করতে থাকলো। মাঝে মাঝে তপন এসে সব প্রস্তুতি কিভাবে সম্পন্ন করা হবে তা রাহুলের কাছ থেকে জেনে নিল। রাহুলের অভিযানের পথ আরো পরিষ্কার হলো যখন রাহুলের মা তার বাবা তথা রাহুলের নানার অসুখের খবর শুনে তাকে দেখতে গেলেন। রাহুলকেও যাওয়ার জন্য চাপ দেওয়া হয়েছিলো কিন্তু পড়াশোনার অজুহাত দেখিয়ে থেকে গেলো সে। এজন্য অবশ্য কম গঞ্জনা সইতে হলো না তাকে। কিন্তু অভিযানের আকর্ষণ সবকিছু তুচ্ছ করে দিলো।
পরবর্তী রোববার ওরা মিলিত হলো সেই একই স্থানে। রাহুল সবাইকে কাজ বুঝিয়ে দিলো। নির্ধারিত দিনে যে যার দায়িত্ব মতো টর্চ রশি ছুরি শুকনো খাবার ওষুধ ফাস্ট এইড বক্স ইত্যাদি আনবে। রাহুল এই অভিযানে তার পড়া সেবা গোয়েন্দা কমিকসগুলোর পদ্ধতি ব্যবহার করার পরিকল্পনা দিলো।
দুদিন পর সন্ধ্যাবেলায় এসে জমায়েত হয় জমির মিয়ার পুকুর পাড়ে। জালাল তো ভয়েই অস্থির রাহুল সবাইকে বেশ কয়েকবার ব্রিফ করে রওয়ানা হলো প্রাচীন রাজবাড়ির উদ্দেশ্যে।
এক সময় প্রাচীর বেয়ে ওরা ঢুকে পড়লো প্রাচীন বাড়ির সীমানায়। বাড়ির সামনের বাগানটা ধ্বংসপ্রাপ্ত বললেই চলে। কিন্তু বুনোলতা আর গুল্মজাতীয় উদ্ভিদ ভরে আছে জায়গাটায়। হঠাৎ লজ্জাবতী কাঁটা বিঁধে গেলো জালালের পায়ে। ভয়ে চিৎকার করতে যাবে এমন সময় তার মুখ চেপে ধরলো রুমি। আপাতত একটা দুর্ঘটনা থেকে বেঁচে গেলে ওরা।
তারপর বেড়ালের মতো নিঃশ্বব্দে পা ফেলে আস্তে আস্তে ওরা এগিয়ে গেলো প্রধান ফটকের দিকে। ফটকটা অরক্ষিত ছিল। ফলে সহজেই ওটা নিঃশ্বব্দে খুলে ভেতরে ঢুকতে যাবে এমন সময় ওরা বন্দি হলো একটি খাঁচায়। খাঁচাটি কে বা কারা যেন উপর থেকে ফেলেছিলো। ওদেরকে বন্দি করে রাখা হলো চিলেকোঠায়। জালাল তো মূর্ছা গেলো সঙ্গে সঙ্গেই।
ওদেরকে বন্দি করার আগে সঙ্গে আনা সবকিছু কেড়ে নিলো মুখোশধারী কিছু ভয়ঙ্কর লোক। সহায়হীন হয়ে পড়ে ওরা। বেশ কিছুক্ষণ সেবাযত্নের পর জালালের জ্ঞান ফেরে। এভাবে বন্দি অবস্থায় কাটে একটি দিন। অনাহারে থাকার ফলে তারা কিছুটা ক্লান্তি অনুভব করে।
ওদিকে পুরো পাড়ায় সাড়া পড়ে গেছে। সবার মুখে একই কথা পাড়ার কয়েকজন কিশোর রাতেরবেলা উধাও হয়ে গেছে। পত্রিকায় হারানো বিজ্ঞাপন দেওয়া হলো। থানায় খবর দেয় হলো। কিন্তু কিছুতেই কিছু হচ্ছে না। পাড়ার অনেক যুবক ওদেরকে খুঁজতে সারা শহরময় চষে বেড়ালো। সংবাদপত্রে ফলাও করে ছাপা হলো কিশোরদের কাহিনী। সে কী হেডিং! ফলে সারা দেশে ঘরে বাইরে হাটে বাজারে হোটেল রেস্টুরেন্টে চা খানায় এই কাহিনী বিভিন্নভাবে উপস্থাপিত হতে লাগলো।
রাহুলের মা ও জেনে গেলো তার ছেলে হারানোর কাহিনী। তাই তাড়াতাড়ি বাড়িতে ফিরলেন তিনি। বাসায় ফিরে তার অগ্নিমূর্তি ধারণ দেখে কে। বেচারা রাহুলের বাবা এমনিতেই ছেলের শোকে মুহ্যমান তার ওপর স্ত্রীর কণ্ঠঝড়ের তোলপাড় তার হৃদয়ের শোকটা বাড়িয়ে তুললো বেশি করে।
রাহুলের মা ও ধীরে ধীরে শান্ত হতে থাকলেন। ছেলের শোকে খাওয়া দাওয়া ছেড়ে দিলেন প্রায়। তিনি শুধু প্রলাপ বকেন এখন। ছেলের জন্য খাজা বাবার মাজারে মানত করেন। তিনি মনে মনে ভাবেন কবিরাজের আদেশ অমান্য করে খাটের নিচে একদিন তাকানোর ফলেই এ অবস্থা হয়েছে। ফলে তিনি অই কবিরাজকে খবর দিলেন এবং এ সম্পর্কে ব্যবস্থা গ্রহণের জন্য অনুরোধ করলেন। ব্যাটা কবিরাজ তো মওকা পেয়ে আনন্দে আত্মহারা। বেশ বড় বাজেটের একটা অংশ দেখালো সে।
এ বাজেটের টাকা দিয়ে নাকি বিভিন্ন প্রণালীতে ফাড়া কাটাতে হবে। সে এ ও জানালো যে রাহুল ভালোই আছে। তবে ফাড়া কাটানোর ব্যবস্থা না করলে যে কোনো সময় বিপদজ্নক কোনো কিছু ঘটে যাবে। রাহুলের মা অন্ধ বিশ্বাসের কারণে কবিরাজের হিসাব মতো টাকা দিলেন।
এদিকে দু দিন পর কয়েকটি শুকনো আটার রুটি আর এক জল জগ দিয়ে যায় মুখোশধারীরা। ওগুলো ভাগ করে খেয়ে নেয় ওরা। শোভনরা কিন্তু ব্যর্থ হয়ে বসে থাকেনি। ওই চিলেকোঠা থেকে বেরুবার ফন্দি খুঁজছিল। কিন্তু কিছুতেই তারা সে কাজ সাধন করতে পারছিল না। ফলে ভেঙে পড়ে ওদের মনোবল।
রাহুল অনুসন্ধিৎসু মনে দৃষ্টিপাত করে চারদিকে। হঠাৎ তার দৃষ্টিগোচর হয় কীসের ক্ষীণ আলোর ঝিলিক এসে পড়েছে তাদের ওপর। চমকে ওঠে সে। ভালো করে লক্ষ্য করে সে আলোর উৎস বের করার জন্য। সে আবিষ্কার করে চিলেকোঠার দক্ষিণ দালানে একটা বেশ বড় ভেন্টিলেটার। সে আশ্বস্ত হয়। সে ভাবতে থাকে ওটা দিয়ে বেরুলে কোথায় যাওয়া যাবে। ওই ভেন্টিলেটার দিয়ে বেরুলে সমনে পড়বে একটি বারান্দা যেখানে পাহারায় থাকে একজন সশস্ত্র প্রহরী। ওকে কাবু করতে পারলে অনেক সহজে কাজ হাসিল হবে। সে তার প্ল্যান তপনদের জানায়।
একেক জনের কাঁধে একেকজন দাঁড়িয়ে রাহুল পৌঁছে গেলো ভেন্টিলেটার পর্যন্ত। পাড়ার বড় ভাই সোহেলের কাছ থেকে শেখা বিদ্যাটা ভালোই কাজে লাগালো তারা। রাহুল তার সাথে থাকা লুকানো একটি ছোট্ট চাকু দিয়ে খুঁচিয়ে খুঁচিয়ে একটি ইট বের করে। পুরনো দালান হওয়ায় কাজটি সহজে হয়ে যায় ক্রমান্বয়ে কয়েকটি ইট বের করার ফলে ভেন্টিলেটারের পরিধি বাড়ে। তাতে সে বসে পড়ে এবং তাদের সকলের শার্ট জোড়া লাগিয়ে তৈরি রশির সাহায্যে ইটগুলো নিচে ফেলে দেয় নিঃশব্দে।
তারপর সেই রশি একটি রডে শক্ত করে বেঁধে দেয়াল বেয়ে নেমে পড়ে সে। আর প্রহরীর অলক্ষ্যে তার বন্দুকটি কেড়ে নেয়। প্রহরীটিকে অজ্ঞান অবস্থায়ই বেঁধে ফেলে রাখে। তারপরে সাবধানে বারান্দা পেরোতেই কয়েকজন লোকের কথোপকথনের শব্দ শুনে থমকে দাঁড়ায় রাহুল।রাহুল এখানে এলো কী করে?
বুঝতে পারছি না।
আমি দ্বিধাদ্বন্দ্বে ভুগছি শেষ পর্যন্ত কিনা অই পুঁচকে ইঁদুর আমাদের ব্যবসার মূল ধরে টান দেবে।
তাহলে এই চালানে ওদের পাচার করে দেন।
তাই করতে হবে বোধ হয়।
রাহুল তার নামে কথাবার্তা বিস্মিত হয়। সে নিঃশব্দে এগিয়ে জানালার ফাঁক দিয়ে ওদের দেখার চেষ্টা করে। সে যা দেখলো তাতে প্রায় দু মিনিট ৩০ সেকেন্ড নীরবে দাঁড়িয়ে রইলো। রাহুলের মনে প্রশ্নের মিছিল হয়ে যায় অই ব্যক্তি এখানে কেন? সেই কি নাটের গুরু? আর তার দোকানের কর্মচারীরাই বা এখানে কেন? রাহুলের বুঝতে বাকি রইলো না। রাহুল দৌড়ে নিচে নেমে আসে। ফটকের কোণায় লুকিয়ে থাকে। তারপর ডেঞ্জার জোনটা খুব সতর্ক হয়ে অতিক্রম করে সবার অলক্ষ্যে প্রাচীরের কাছে এসে পড়ে। প্রাচীর ডিঙাবে এমন সময় তার পায়ে কী যেন বিদ্ধ হলো। সে তাতে মাথা না ঘামিয়ে দৌড়াতে থাকলো থানার দিকে।
ওসি সাহেব তাকে দেখেতো থ। হাজারো প্রশ্ন করতে বসলেন তিনি। কিন্তু রাহুল সব কথা সংক্ষেপে বলে। ওসি সাহেব একদল পুলিশ নিয়ে দ্রুত যেতে থাকেন প্রাচীন রাজবাড়ির দিকে। ওদের সঙ্গে আহত রাহুলও। খুব সহজেই ধরা পড়ে যায় মিস্টার ডি খান। তিনি এতদিন ছদ্মবেশে সুপ্রতিষ্ঠিত ব্যবসায়ী হিসেবে সফল ব্যবসা করেছেন এ শহরে। তার সাদা চেহারার ভেতরে জঘন্য এত কুৎসিৎ কালো লোক বাস করে দেখে তো মানুষ অবাক। তার সব দোকান সিজ করে কোটি কোটি টাকার হেরোইন উদ্ধার করে পুলিশ।
প্রাচীন রাজবাড়ি থেকে মুক্তি পায় প্রায় অর্ধশত ছেলেমেয়ে। যাদেরকে দেশের বিভিন্ন স্থান থেকে ধরে এনে এখান থেকে রাতের আঁধারে বিশ্বের বিভিন্ন দেশে পাচার করা হতো। এর আগে এখান থেকে প্রায় পাঁচশ ছেলেমেয়ে পাচার হয়েছে বলে জানতে পারে সবাই। রাহুলের জয়জয়কার পড়ে চারদিকে।
এ ঘটনার পর থেকে রাহুলের মায়ের আচরণও বদলে যায়। বকবকানির মাত্রাটা তিনি কমিয়ে দেন। হয়তো নিজেকে সফল গোয়েন্দার জননী হিসেবে ভেবে। ছেলের প্রতি আগের মতো কড়াকড়িও আরোপ করলেন না।
প্রাচীন রাজবাড়ি স্থানীয় জনগণের সম্মিলিত প্রয়াসে জাদুঘরে পরিণত করা হয়। হাজারো লোকের গুঞ্জনে মুখরিত হয়। রাহুলের পায়ে অস্ত্রোপাচার করে গুলি বের করে আনা হয়। কয়েক মাস পর সুস্থ হয়ে ওঠে সে। লাইব্রেরিতে বসে পড়াশোনা করে ক্লাবের মিটিং এ সভাপতিত্ব করে। নব প্রতিষ্ঠিত এক সংবর্ধনার আয়োজন করা হয়। সরকার এই সাহসী কিশোরদের পুরস্কৃত করে।
সারা দেশময় যেমন তাদের হারিয়ে যাওয়ার খবর পত্রিকার মাধ্যমে ছড়িয়ে পড়েছিলো তেমনি তাদের সাফল্যের কথাও সারা দেশের জনগণ জানলো। রাহুলের মা এখন খোশ মেজাজে ঘুরে বেড়ান। ছেলে কবি না হোক গোয়েন্দা তো হয়েছে! এখন হাজারো কেসের জন্য মানুষ আসে তার কাছে। হিমশিম খায় সে। কোনটা রেখে কোনটায় যাবে। তপন রুমি জালালরাও বসে নেই। ওর সহকারী হিসেবে দিনরাত খেটে চলেছে।
দিন যায়। একদিন এসে হাজির হয় সেই কবিরাজ। রাহুলের মাকে জানায় তার ছেলে সহি ছালামত ফিরে আসতে পেরেছে তার অলৌকিক ক্ষমাতার জন্য। সে ছলে বলে কৌশলে বখশিস দাবি করে। রাহুলের মা বুঝতে পারে ব্যাটার দু নম্বরী। ফলে তাকে নীরবে কেটে পড়তে বলেন।
কিন্তু কবিরাজ ব্যাটা এতটাই নির্লজ্জ যে বখশিশের জন্য মার খেতেও প্রস্তুত। ওকে তাড়াতে রাহুলের মা অগ্নিমূর্তি ধারণ করলেন। তিনি আবার আগের মতো বকবকানি শুরু করলেন। মায়ের বকবকানি থামাতে রাহুল অন্য কাণ্ড ঘটানোর মতলব মনে মনে আটতে লাগলো। পরে শুনাবো সেই কাণ্ডের কথা আজ এ পর্যন্তই।
চার বছরের মৌমি নার্সারিতে পড়ে। রাইমস পারে কাউন্টিং পারে ছবিও আঁকতে পারে।
সেদিন স্কুল থেকে ফিরে বারান্দায় বসে বসে ছবি আঁকছিলো মৌমি। একটা টুকটুকে লাল ফুল আর একটা প্রজাপতির ছবি। লাল নীল হলুদ নকশা করা ডানা।
ফুলের পাশে প্রজাপতিটা এঁকে নিজেই মুগ্ধ হয়ে গেলো মৌমি। বাহ্ কী সুন্দর হয়েছে! শুধু একটা ডানায় আর দুটো ফুটকি দিলেই আঁকা শেষ হবে। ভাবতে ভাবতেই মৌমি যেই না খাতায় তুলি ছোঁয়াতে যাবে দেখে খাতার পাতায় আঁকা প্রজাপতিটা ডানা নাড়াচ্ছে!
মৌমি অবাক। চোখ কচলে ভালো করে তাকায় নাহ্ সত্যিই! ডানা নাড়াতে নাড়াতে প্রজাপতিটা খাতার বাইরে বেরিয়ে এসেছে!
বিস্ময়ে মৌমি প্রথমে কথা বলতে পারছিলো না। তারপর একটু সয়ে নিয়ে বললো আরে! তুমি দেখছি জ্যান্ত!
হ্যাঁ। আমি জ্যান্তই তো। ডানা নেড়ে বললো প্রজাপতি।কিন্তু আমি তো তোমার ছবি খাতায় আঁকছিলাম!
সে আঁকছিলে। তুমি আঁকছিলে বলেই তো আমি এখন ডানা মেললাম।
মৌমির মুখে কথা সরে না। টুকটুকে লাল গোলাপটার পাশে কী যত্ন করেই না ও প্রজাপতিটা এঁকেছিলো। ম্যাম দেখলে নিশ্চয়ই ওকে ভেরি গুড দিতো। মার্কস ও নিশ্চয়ই দিতো দশে দশ! গতদিন ক্লাসে প্রজাপতি আঁকা শিখিয়েছেন ম্যাম।
প্রজাপতিটা ততক্ষণে খাতা ছেড়ে বারান্দার গ্রিলে লতানো ফুলের ওপর গিয়ে বসেছে। মৌমি বললো ওকি! তুমি ওখানে গেলে কেনো?
প্রজাপতিটা রঙিন পাখাটা দুলিয়ে একটু উড়ে উড়ে ঘুরে ঘুরে আরেকটা নীল ফুলের ওপর বসতে বসতে বললো বাব্বাহ্ কাল থেকে তোমার খাতায় চাপা পড়ে থাকতে থাকতে আমার দম বের হয়ে যাচ্ছিলো।
মৌমির মনে পড়লো কাল বিকেলে ও পেন্সিল দিয়ে প্রজাপতির স্কেচ এঁকে রেখেছিলো শুধু। বললো কাল তো আমি তোমায় আঁকিইনি!
এঁকেছিলে! কেবল পেন্সিল দিয়ে আমার আকৃতিটা এঁকে ফেলে রেখেছিলে! কী পঁচা তুমি!
আসলে আমি তো জানতাম না রঙ মাখালেই ডানা মেলবে তুমি!
আচ্ছা এখানে এই খয়েরি ফুটকিগুলো না দিয়ে কমলা দিলে না কেন? তাহলে আমাকে আরো কতো সুন্দর দেখাতো নিজের ডানা দেখালো প্রজাপতি। কণ্ঠে অভিমান।
প্রজাপতির কথায় একটু অপ্রস্তুত হলো মৌমি। বললো আসলে আমি কয়দিন আগে দেখা একটা প্রজাপতির মতো আঁকতে চেয়েছিলাম তো ।
ওহ্! নকল করতে চেয়েছিলে! নিজের মাথা খাটাতে চাও না একদম! আর এই ডানায় একদম ফুটকি দাওনি তুমি! আমি যেই তুলিতে রঙ নিয়েছি অমনি তুমি ডানা নেড়ে উঠলে যে! এই যে দেখো খাতায় রঙ লেগে গেছে। তুমি খাতায় ফিরে এসো আমি আরো রঙ মেখে দিচ্ছি।
দরকার নেই বাবা। তুমি যা অস্থির মেয়ে। দেখা যাবে আঁকতে গিয়ে একটু পরে আমাকে খাতায় রেখেই তুমি টিভি দেখতে চলে যাবে। তারচে এই ই ভালো। রঙিন ডানায় উড়ে বেড়াতে বেশ লাগছে আমার।
তুমি কি এখন চলে যাবে? হুমম। আমি এখন বাগানে গিয়ে অন্য প্রজাপতির সঙ্গে ফুলে ফুলে নাচবো।
কিন্তু তুমি চলে গেলে কাল ক্লাসে আমি ম্যামকে প্রজাপতির ছবি কিভাবে দেখাবো?
তুমি আরেকটা ছবি এঁকে নাও। আমি বরং যাই। ও হ্যাঁ আমার গায়ে খুব একটা খারাপ রঙ করোনি তুমি। একটা মাছি এইমাত্র বললো আমাকে না কী দারুণ দেখাচ্ছে! ধন্যবাদ তোমাকে।
তুমি আজ থাকো। প্লিজ মৌমি অনুরোধ করলো।
না গো। থাকতে আমায় বলো না। ফুলের বাগানের ফুলেদের নিজেকে দেখাতে ইচ্ছে করছে খুব।
প্রজাপতিটা ডানা মেলে টা টা বলে বাইরের বিকেলের আলোয় হারিয়ে গেলো।
মৌমি ব্যাকুল কণ্ঠে ওহ প্রজাপতি তুমি যেও না। প্লিজ। আমি তোমায় খাতায় আটকে রাখবো না। তুমি আমাদের এই বারান্দার বাগানে থাকো প্লিজ প্লিজ বলে কেঁদে ফেলে।
কী হয়েছে সোনা মা আমার? মায়ের আদুরে স্পর্শে মৌমি ওর জল ভেজা চোখ মেলে মাকে দেখে প্রজাপতির কথা তার উড়ে যাওয়ার কথা বলে।
মা হাসেন বোকা মেয়ে স্বপ্ন দেখেছো তুমি!
মায়ের কথা বিশ্বাস হয় না মৌমির। এই যে খাতায় একটু রঙ লেগে আছে গোলাপটার পাশে সাদা পাতায়!
এসো আমরা আরেকটা প্রজাপতি আঁকি বলে মা খাতার ওপর পেন্সিল দিয়ে মস্তো ডানার একটা প্রজাপতি এঁকে দিলো।
তুলিতে রঙ মাখাতে মাখাতে মৌমি ভাবে এ প্রজাপতিটাও যদি উড়ে যায় তখন কী হবে!
বনে ছিল এক নাচের ইঁদুর। সে আপন মনে নাচছিল।এক বিড়াল তার নাচ দেখে বলল এত সুন্দর নাচ আমি জীবনেও দেখিনি। তোমার নাচের তারিফ না করে পারছি না আমি।
ইঁদুর নাচ থামিয়ে দিয়ে বলল আজকে আমার প্রস্তুতি ছিল না। এতেই তুমি এত্ত খুশি যখন প্রস্তুতি নিয়ে নাচবো তখন!
বিড়াল বলল এর চেয়েও সুন্দর নাচতে পারো তুমি! তোমার ওই নাচ না দেখা পর্যন্ত আমি মুখে খাবার তুলছি না হু। বিড়ালের প্রশংসায় ইঁদুর খুব খুশি হলো। সে আনন্দে নেচে গেয়ে চলে গেল বাড়ি।
পরের দিন বিড়াল ইঁদুরের বাড়ির সামনে গিয়ে বসে আছে। হঠাৎ একটা ইঁদুর চিৎকার করে বলল ওই দেখ একটা বিড়াল। সাবধান হয়ে যাও সবাই!
নাচের ইঁদুরটি বলল আমি ওকে চিনি। ও অতোটা ভয়ংকর নয় যতোটা তোমরা মনে করছ। ও আমার নাচের ভক্ত খুব প্রশংসা করে আমার।
বিড়াল বলল আমি তোমার নাচ দেখতে চলে এসেছি।
অন্য ইঁদুরেরা সতর্ক হয়ে বলল বিড়াল আমাদের বড় শত্রু ওর সাথে আবার কিসের কথা? চল পালাই।
চোখের পলকে চলে গেল সবাই। শুধু ওই ইঁদুরটাই রয়ে গেল যার নাচ দেখে বিড়াল খুব প্রশংসা করছে।
বিড়াল বলল জীবনে এমন গুণী বন্ধু পাওয়া মানেই তো অনেক কিছু পাওয়া।
বিড়ালের প্রশংসায় ইঁদুর নাচ শুরু করে দিল। বিড়াল লেজ নেড়ে শিস দিয়ে ইঁদুরকে উৎসাহ দিচ্ছে। ইঁদুর নাচতে নাচতে ক্লান্ত হয়ে গেল।
বিড়াল বলল থেমো না বন্ধু আমাকে উপভোগ করতে দাও।
নাচতে নাচতে ক্লান্ত ইঁদুর পড়ে গেল বিড়ালের সামনে। বিড়ালটি গায়ের লোম ফুলিয়ে ইঁদুরকে ঠেসে ধরে বলল ক্ষুধার পেটে নাচ আর ভালো লাগে না। তোমার নাচকে আমি খুব পছন্দ করি। তবে আফসোস আমি এখন একটা ইঁদুরের সাথে তার নাচটাও খেয়ে ফেলবো। একথা বলে বিড়াল গপাস গপ করে ইঁদুরটাকে গিলে ফেলল।
বিড়ালের পেটে যাওয়ার আগে ইঁদুর বলে গেল আমি তোমার পেটে গিয়েও নাচব মনে রেখো। ইঁদুরটি বিড়ালের পেটে তিড়িং বিড়িং নাচ শুরু করে দিল।
ভয়ানক বিপদে পড়ে গেল বিড়াল। সে ইঁদুরের বাড়ি গিয়ে বলল আমি নাচের ইঁদুরটাকে আদর করে আমার পেটের ভেতরে তুলে রেখেছিলাম। তার নাকি আর ভাল লাগছে না। বন্ধুরা তোমরা ওকে পেট থেকে বের করে আনার ব্যবস্থা করো।
একটা ইঁদুর তেড়ে এসে বলল নাচের ইঁদুরের মতো বোকা আমরা নই। তুমি একটা বজ্জাত। আর চালাকি না করে এখান থেকে ভালয় ভালয় চলে যাও তুমি।
বিড়াল মন খারাপ করে চলে গেল।
রাজ্যের নাম হটেনটট। এই রাজ্যের রাজা রানির কোনো সন্তান নেই। তাই তাদের মনে বেজায় কষ্ট। অনেকদিন পর তাদের একটি কন্যা সন্তানের জন্ম হয়েছে। আনন্দ আর ধরে না। রাজা রানি বিশাল উৎসবের আয়োজন করলেন। উৎসবের আনন্দের মাঝে রাজা তাঁর কন্যার নাম ঘোষণা করলেন সিতারা।
দেখতে দেখতে কেটে গেল পাঁচটি বছর। পরির চেয়েও সুন্দরী সিতারা যেন এক টুকরো চাঁদ। তার হাসি তার ছোট ছোট কথা সবই যেন চাঁদের কণার মতো চকচকে। সে যেদিকে তাকায় যা দেখে হাসে যে দিকে হাত বাড়ায় রাজা রানি তার সবটুকু এনে দিতে চায় রাজকন্যাকে।
বনের পশুপাখি ধরে এনে খাঁচায় বন্দি করে পোষা রাজার শখ। রাজবাড়ির একটা বিশাল জায়গা জুড়ে রয়েছে নানা জাতের পশুপাখির খাঁচা। রাজার আদেশে শিকারিরা বন থেকে বিভিন্ন জাতের জন্তু আর পাখি ধরে এনে দেয় রাজার কাছে। রাজা পশুপাখিদের খাঁচায় বন্দি করে পোষে। এতে বেজায় আনন্দ পান রাজা আর রানি।
রাজার পর রাজ্যশাসন করবে রাজকন্যা সিতারা। তাই রাজা রানি প্রায়ই সিতারাকে নিয়ে যায় লোহার খাঁচায় বন্দি পশুপাখিদের কাছে। তাঁরা রাজকন্যাকে উৎসাহ নিয়ে ঘুরে ফিরে দেখায় বন্দি পশুপাখিগুলোকে। সিতারা এখানে যতবারই আসে দেখে মনমরা পশুপাখিগুলো প্রাণপণ চেষ্টা করছে খাঁচা থেকে বেরিয়ে আসার জন্য। কিন্তু শক্ত লোহার বেড়া ভাঙার ক্ষমতা নেই ওদের। তাই ওরা দিনরাত ছটফট করে। ওদের মনে কোনো সুখ নেই। রাজকন্যা সিতারা এসব দেখে খুব কষ্ট পেল। সে মনখারাপ করে করুণ চোখে বন্দি পশুপাখিদের দিকে তাকিয়ে থাকে। কিছুই বলে না সে।
রাজা রানি রাজকন্যার বেজার মুখ দেখে তাকে বলেন দেখো মা এগুলো হল রাজবাড়ির বহুদিনের পুরনো ঐতিহ্য। এটা কোনো নিষ্ঠুরতা নয় মা। যতদিন রাজ্য থাকবে রাজা রানি থাকবে ততদিন এসব বন্য পশুপাখিদের ধরে এনে এভাবেই খাঁচায় বন্দি করে পুষতে হবে মা। এটাই আমাদের রাজবাড়ির নিয়ম।
রাজকন্যা যে একদম রাজা রানির মতো হবেন এমন কোনো কথা নেই। সিতারা রাজা রানির মতো হলও না। সে পশুপাখিগুলোর ছটফটানি দেখে আনন্দে লাফিয়ে উঠল না। সে মনখারাপ করে একটা দীর্ঘশ্বাস ফেলে ঘরে ফিরে গেল।
এখন সিতারার বয়স দশ বছর। বুদ্ধিমতি চটপটে ছোট্ট রাজকন্যা।
একদিন রাজকন্যা রাজার সামনে গিয়ে দাঁড়াল। বিনয়ের সঙ্গে বলল বাবা লোহার খাঁচায় বন্দি পশুপাখিগুলো ছেড়ে দাও।
ছোট্ট রাজকন্যার মুখে এই কথা! রাজা অবাক হয়ে কন্যার দিকে তাকালেন। রাজকন্যার চোখেমুখে রীতিমতো আদেশের ছাপ! প্রতিদিন যাকে সোনামণি জাদুমণি বলে আদর করেন এ যেন সেই ছোট্ট রাজকন্যা নয় রীতিমতো রাজকন্যা। রাজা উঠে দাঁড়ালেন। তিনি গম্ভীর সুরে বললেন আমি তোমার এ আবদার রক্ষা করতে পারব না মা!
কেন পারবে না বাবা? বনের পশুপাখিদের খাঁচায় বন্দি করে কী সুখ পাও তোমরা? কী অপরাধ করেছে ওরা? এদের দেখে আমার খুব কষ্ট হয়। আমি ঘুমুতে পারি না। তোমার দেখাদেখি রাজ্যে অনেক প্রজা পশুপাখিদের ধরে এভাবে খাঁচায় বন্দি করে পুষছে। এর মধ্যে কী বীরত্ব আছে আমি বুঝি না। দয়া করে তুমি এদের ছেড়ে দাও বাবা।
কিছুতেই রাজি হলেন না রাজা। রাজা বললেন তুমি রাজকন্যা। তোমার সুখের জন্য হেন কাজ নেই আমরা করি না। আমরা যা করি একদিন তোমাকেও তা করার দায়িত্ব নিতে হবে মা। তোমার একটু আবেগ আর দয়ামায়ার কাছে রাজবাড়ির বহুদিনের পুরনো নিয়ম আর ঐতিহ্যকে তো ভেঙে ফেলা যাবে না। এই কথা ছাড়া তুমি আর যা বলবে তাই করব। যা চাইবে তাই দেব। তবু এ কথাটি আর মুখে এনো না তুমি।
সিতারা একটু চুপ থেকে বলল ঠিক আছে বাবা এ কথা আর মুখে আনব না। তবে তুমি যে কথা দিলে যা বলি তাই করবে যা চাই তাই দিবে। তুমি কি তোমার কথা রাখবে বাবা?
রাজা খুশি হয়ে বললেন অবশ্যই রাখব। রাজা আদর করে সিতারার নাক টিপে দিয়ে বললেন জানো না মা রাজা নড়ে তো রাজার কথা নড়ে না।
এক সপ্তাহ পরে রাজকন্যা সিতারা রাজার সামনে গিয়ে দাঁড়াল। সে শক্তভাবে বলল আমাকে এক মাসের জন্য রাজার ক্ষমতা দাও।
রাজা একটু থতমত খেয়ে গেলেন। আবার খুশি হয়ে মনে মনে বললেন এতটুকুন রাজকন্যা এখনই রাজ্যভার নিতে চায়! বাহ! এই তো চাই। অন্তত কিছু অভিজ্ঞতা তো হবে। দেখি রাজ্যটা কেমন চালায় আমার কন্যা।
রাজা আনন্দের সঙ্গে বলে উঠলেন ঠিক আছে মা। আজ এই মুহূর্তে তোমাকে রাজার ক্ষমতা অর্পণ করলাম। এ কথা বলেই রাজা রাজপোশাক খুলে রাজকন্যার সামনে রাখলেন। তারপর তিনি প্রজার মতো মাথা নুইয়ে ছোট্ট রাজকন্যাকে কুর্নিশ করলেন। মুহূর্তে রাজ্যময় ঘোষিত হয়ে গেল ছোট্ট রাজকন্যা সিতারা এক মাসের জন্য রাজ্যভার গ্রহণ করেছেন।
রাজকন্যা সিতারা ক্ষমতা গ্রহণের পর প্রথমেই আদেশ করলেন বন্দি করা হোক এই রাজা আর রানিকে।
যেমন আদেশ তেমন কাজ। রাজা রানিকে বন্দি করে একটি কক্ষে নিয়ে রাখা হল। এক মাসের জন্য একটি কক্ষে বন্দি থাকতে হবে তাঁদের। বেঁচে থাকার জন্য সবকিছু দেওয়া হবে রাজা রানিকে।
রাজা রানি অসন্তুষ্ট হলেন। ভয়ও পেয়ে গেলেন। বললেন আমাদের কী অপরাধ যে একমাস একটা কক্ষে এভাবে বন্দি থাকতে হবে? এটা কি আদৌ সম্ভব?
সিতারা বলল কেন নয়? তোমাদের কোনো কিছুরই তো অভাব হবে না। যা যা দরকার সবই তোমাদের পৌঁছে দেওয়া হবে।
এভাবে শুরু হল রাজা রানির বন্দিজীবন।
বাতাসের আগে আগে রাজ্যময় ছড়িয়ে পড়ল রাজা রানির বন্দি হওয়ার খবরটি। খবরের ডালপালা গজাল। নানা রংয়ে ঢংয়ে খবরগুলো রাজ্যের আনাচে কানাচে পৌঁছতেই প্রজারা রীতিমতো ভয় পেয়ে গেল। হটেনটট রাজ্যের প্রজারা বলাবলি করতে লাগল রাজা রানিকে বন্দি করেছে দশ বছরের রাজকন্যা সিতারা! এখন উপায়?
তিন চারদিন যেতে না যেতেই রাজা রানি বন্দিদশা থেকে মুক্তি লাভের জন্য রাজকন্যাকে অনুরোধ করতে লাগলেন।
রাজকন্যা বলল কেন? তোমাদের যখন যা লাগছে তখনই তাই দেওয়া হচ্ছে। তবে এখন কিসের জন্য মুক্তি চাও?
সাতদিন পর রাজকন্যার কাছে খবর এল রাজা রানি তেমন খাওয়া দাওয়া করছেন না। তাঁরা জানালার গ্রিল টেনে দরজায় ধাক্কা মেরে বারবার মুক্তি কামনা করছেন। তাঁরা আর বন্দি থাকতে পারছেন না। রাজকন্যা এসব কথায় একদমই কান দিলেন না।
কিন্তু যতই সময় যাচ্ছে ততই ভয়াবহ খবর আসতে লাগল রাজকন্যার কাছে। রাজা রানি খাওয়া দাওয়া ছেড়ে দিয়েছেন। একজন আরেকজনকে ধরে বেশুমার কান্নাকাটি করছেন। যাকে দেখছেন তাকেই বকা দিচ্ছেন। আবোলতাবোলও বকছেন। তাতেও রাজকন্যা কান দিল না।
কুড়ি দিনের দিন খবর এল রাজা রানিকে এবং রানি রাজাকে যাচ্ছেতাই বলে বকা দিচ্ছেন। ঘরের ভেতরের সবকিছু ওলটপালট করে ফেলেছেন। তাদের কাপড় চোপড় বিছানাপত্র গ্লাস প্লেট হাতের কাছে যা পাচ্ছেন তাই ছুড়ে ছুড়ে ফেলে দিচ্ছেন। নিজেদের মাথার চুল নিজেরাই টেনে টেনে ছিঁড়ে ফেলছেন। তাঁদের চোখে ঘুম নেই খাওয়াদাওয়ার বালাই নেই। ঘরজুড়ে এলোমেলো ঘুরছেন আর পাগলের মতো বিলাপ করছেন। একসময় তারা মারামারি করতে শুরু করে দিলেন।
এসব শুনে রাজকন্যা সিতারা ঘরটির সামনে গিয়ে দাঁড়াল। তাকে দেখেই রাজা রানি দৌড়ে এসে জানালার গ্রিল ধরে পাগলের মতো চিৎকার করে কাঁদতে লাগলেন। করজোড়ে বলতে লাগলেন মা আমার সোনামণি মা এ বন্দিজীবন আর এক মুহূর্তও ভালো লাগছে না। হয় আমাদের মুক্তি দাও নয় মেরে ফেলো আমাদের। এখন তুমি যা বলবে তা ই শুনব যা চাইবে তা ই দেব। বন্দি থাকার ভয়ংকর কষ্টের থেকে মরণও ঢের ভালো। আমাদের মুক্তি দাও মা।
সিতারা জ্ঞানীর মতো ঠোঁট উল্টে বলল মুক্তি? এক মাস না হতেই মুক্তি দেব তোমাদের? কী অনুভব করলেন মহামান্য পশুপাখি প্রেমিক সৌখিন রাজা এবং রানি?
অনেক বড় কিছু অনুভব করতে পেরেছি মা। আর লজ্জা দিও না। আগে আমাদের মুক্তি দাও। তারপর দেখো কী করি! বললেন রাজা।
রাজকন্যা সিতারা নিজহাতে তালা খুলে মুক্ত করে দিল রাজা আর রানিকে। তারা একলাফে বেরিয়ে এল ঘর থেকে।
রাজা সিতারাকে করজোড়ে বললেন এবার ফিরিয়ে দাও আমার রাজ্যক্ষমতা।
রাজকন্যা কোনো কথা না বলে রাজপোশাক ফিরিয়ে দিল।
রাজা ক্ষমতা গ্রহণ করেই রাজকর্মচারীদের ডেকে আদেশ দিলেন তোমরা এই মুহূর্তে বন্দি পশুপাখিদের মুক্ত করে দাও। আর রাজ্যময় ঘোষণা করে দাও যারা বন্য পশুপাখিদের ধরে এনে খাঁচায় বন্দি করে পুষছে আজই তাদের মুক্ত করে দিতে হবে। আমরা কারও স্বাধীনতা নষ্ট করব না। সবাই মুক্ত। কেউ কাউকে জোর করে বন্দি রাখতে পারবে না।
রাজার পক্ষ থেকে মানবতার এই আদেশ মুহূর্তে পৌঁছে গেল সকল প্রজার কাছে। রাজ্যের সবাই তড়িঘড়ি করে মুক্ত করে দিল সকল বন্দি পশুপাখিকে।
বন্দি পশুপাখিরা মুক্তির আনন্দে দিশেহারা। পশুগুলো আনন্দে হুটোপুটি করতে করতে চলে গেল বনে। আর পাখিগুলো মুক্তির আনন্দে পাখা ঝাপটে উড়তে লাগল আকাশে। মুক্তি দেওয়ার ও মুক্তি পাওয়ার আনন্দে টগবগ করছে গোটা হটেনটট রাজ্য। অসংখ্য হৃদয় থেকে বারবার উচ্চারিত হতে লাগল রাজকন্যা সিতারা দীর্ঘজীবী হোক।
এক ছিলেন রাজা। পশুপাখি শিকার করা তার শখ। প্রতি সপ্তাহে তিনি শিকার করতে চলে যেতেন বনে। সঙ্গে থাকে রাজার দেহরক্ষী আর পাইক পেয়াদা।
একদিন একটা পিঁপড়ে এসে বলল রাজামশাই আমরা অতি ছোট্ট প্রাণী। এ বনে আমরা আমাদের মতো করে চলি ফিরি। কিন্তু আপনি এ বনে এসে আমাদের অনেক বড় ক্ষতি করছেন। আমরা কী অপরাধ করেছি রাজামশাই?
রাজা নিচের দিকে তাকিয়ে বললেন কে? কে কথা বলে?
পিঁপড়েটি মাথা উঁচু করে বলল রাজামশাই আমি পিঁপড়ে কথা বলছি।
কী ক্ষতি করছি আমি শুনি?
আপনি যখন এ বনে শিকার করতে আসেন তখন আপনার ও আপনার সঙ্গীদের পায়ের নিচে পড়ে অসংখ্য পিঁপড়ে মারা পড়ে। এভাবে চলতে থাকলে আমরা বাঁচব কীভাবে রাজামশাই?
রাজা ধমক দিয়ে বললেন আমি হলাম রাজা। শিকার করা আমার শখ। তোর মতো ছোট পিঁপড়ের জন্য কি আমি শিকার করা বন্ধ করে দেব?
আমরা ছোট্ট বলে এত অবহেলা করবেন না রাজামশাই। আমরা তো আপনার কোনো উপকারেও আসতে পারি।
একথা শুনে রাজা হো হো করে হাসতে শুরু করলেন। হাসতে হাসতেই বললেন তোরা করবি আমার উপকার? হা হা হা।
তাহলে আপনার এত বড় রাজ্যে কি আমাদের একটুও মূল্য নেই?
তোদের আবার কীসের মূল্য মর্যাদা! তোরা এমনই এক অকেজো আর কমজোর প্রাণী তোরা কোনো উপকার করতে পারিস না এমনকি কোনো ক্ষতিও করতে পারিস না। তোরা পায়ের নিচে পড়ে মরলে আমাদের কিছুই যায় আসে না।
উপকার না করতে পারি তবে অপকার তো করতে পারি আমরা?
এ কথা বলেই পিঁপড়েটি পটাপট রাজার পায়ে কুট্টুস করে বসিয়ে দিল কামড়। রাজা ব্যথায় কঁকিয়ে উঠে বললেন এত বড় সাহস তোর। আমার পায়ে কামড় বসিয়ে দিলি? আমি কোনো শত্রুকে বাঁচিয়ে রাখি না। এই নে তোর পুরস্কার।
রাজা পা দিয়ে পিষে মাটির সঙ্গে মিশিয়ে ফেললেন পিঁপড়েটিকে।
এ পিঁপড়েটির মৃত্যুতে অন্য পিঁপড়েরা খুব কষ্ট পেল। তারা পরামর্শ করতে বসল এখন কী করা যায়?
তারা গেল পিঁপড়েরানির কাছে। খুলে বলল সব।
পিঁপড়েরানি বললেন আমরা কারও কোনো ক্ষতি করি না উপকার করি না বলে আমাদের কোনো দাম নেই? এখন আমাদের একটা কিছু করে বুঝিয়ে দিতে হবে যে আমাদেরও প্রয়োজন আছে। আমাদেরও জোর আছে বুদ্ধি আছে। ইচ্ছা করলে কিছু একটা করতে পারি আমরা।
অন্য পিঁপড়েরা বলল তাহলে আমরা এখন কী করতে পারি রানিমা?
আগে আমাদের এ পিঁপড়ে মারার প্রতিশোধ নিতে হবে।
যেমন কথা তেমন কাজ।
দল বেঁধে পিঁপড়েরা চলল রাজপ্রাসাদের দিকে। অসংখ্য পিঁপড়ে অসংখ্য দলে লেজ তুলে চোটেপাটে হেঁটে চলল।
গভীর রাত। রাজা রানি ঘুমিয়ে আছেন। রাজা ধড়ফড়িয়ে বিছানা থেকে উঠে হাতে পায়ে চুলকাতে লাগলেন। অসহ্য হয়ে বাতি জ্বাললেন। দেখেন পিঁপড়েরা দলবেধে তাঁকেই আক্রমণ করছে। সহ্য না করতে পেরে চিৎকার চেঁচামেচি করতে লাগলেন রাজা। রানি লাফিয়ে উঠে বললেন কী হয়েছে আপনার? এমন করছেন কেন রাজামশাই?
রাজা আঙুলে পিঁপড়ের দল দেখিয়ে বললেন দেখো দেখো অবস্থা। ছোট ছোট পিঁপড়েরা কত ভয়ংকরভাবে কামড়াচ্ছে আমাকে। উফ! কী যন্ত্রণারে বাবা! আমাকে বাঁচাও।
রানি দুহাতে সমানে পিঁপড়ে মারতে লাগলেন। একটা মারেন তো দশটা এসে কুট্টুস কুট্টুস করে কামড়ায়। রাজার সঙ্গে সঙ্গে রানিও লাফালাফি শুরু করে দিলেন। তারপর ডাকতে লাগলেন চাকর বাকরদের। দৌড়ে এল সবাই। এসে দেখে রাজা নাচছে আর সমস্ত শরীর চুলকাচ্ছে। রানি ভয়ে পালঙ্কে পা তুলে বসে আছেন।
মন্ত্রী পাইক পেয়াদা সবাই ছুটে এল। বলল রাজামশাই আপনার কী হয়েছে? এমন করছেন কেন?
রাজা বলল আমার সমস্ত শরীরে পিঁপড়েরা সমানে কামড়াচ্ছে। কুট কুট কুট। জ্বলেপুড়ে যাচ্ছে শরীর। উফ্ আহ্।
তারা রাজার পিঠ পেট চুলকে দিতে লাগলেন। কিন্তু রাজা আর থামেন না। নাচতে নাচতে পোশাক খুলে ফেললেন। চাকররা তাঁর শরীর ডলতে লাগল। পিঁপড়ের কামড়ে সমস্ত শরীর লাল হয়ে গেছে।
রাজা হঠাৎ হঠাৎ লাফিয়ে ওঠেন আর বলেন সহ্য হচ্ছে না। আর সহ্য হচ্ছে না আমার। এত জ্বালা এত যন্ত্রণা! ওরে আমাকে বাঁচা। আমাকে খেয়ে ফেলল।
পরেরদিন রাজদরবারে বসলেন রাজা। বৈঠকে কথা বলছেন। হঠাৎ করে তিনি লাফিয়ে উঠলেন।
ব্যাপার কী?
রাজা মুখ বাঁকিয়ে পিঠ বাঁকিয়ে এঁকেবেঁকে চুলকাতে লাগলেন। কোনো আলাপই করতে পারছেন না। পিঁপড়েরা রাজার পকেটে হাতের চিপায় পায়ের চিপায় বগলতলায় কানের চিপায় জুতোর ভেতরে ছোটাছুটি করে এমনভাবে কামড়াতে লাগল যে আর বসে থাকার উপায় নেই। চুলকাতে চুলকাতে রাজা দৌড়ে গিয়ে পড়লেন সামনের এক দিঘির জলে।
এমনি ঘটনা ঘটতে লাগল বারবার। পিঁপড়েরা খালি রাজাকেই কামড়ায়। আর কাউকে কামড়ায় না। রাজার এ বিপদ দেখে ডাকা হল কবিরাজ আর বৈদ্যকে। তারা বলল রাজার পোশাক পুড়িয়ে ফেলতে হবে।
পুড়িয়ে ফেলা হল পোশাক। নতুন পোশাক এল। কিন্তু এ পোশাক পরেও শান্তি নেই। অসংখ্য পিঁপড়ে বসে আছে সমস্ত পোশাকের পরতে পরতে। পোশাক পরলেই কামড়ায় কুটুরকুটুর কুট।
কিছুতেই কিছু হচ্ছে না। অবশেষে মন্ত্রীদের পরামর্শে রাজপ্রাসাদে আগুন লাগিয়ে দেওয়া হল।
হাফ ছেড়ে বাঁচলেন রাজা। আর ঠোঁট বাঁকিয়ে বললেন পিঁপড়ে মশাইরা এবার কামড়াবে কীভাবে? সব তো পুড়িয়ে ছাই করে দিলাম। রাজার সঙ্গে মশকরা!
পিঁপড়েরা আলোচনায় বসল আমাদের কয়েক হাজার সৈন্য মারা গেছে। তাই বলে বসে থাকলে চলবে? আমাদের সংগ্রাম চলবেই। রাজা নতুন বাড়ি বানিয়েছে। যেভাবেই হোক সে বাড়িতে ঢুকে উচিৎ শিক্ষা দিতে হবে রাজাকে।
রাজা নিশ্চিন্ত মনে শুয়ে আছেন নতুন রাজপ্রাসাদে। এমন সময় শুরু হল পিঁপড়েদের হামলা।
রাজা পিঁপড়ের কামড়ে অতিষ্ঠ হয়ে কাপড় জুতো খুলে পাগলের মতো ছোটাছুটি করতে লাগলেন। রাজ্যে প্রচার হয়ে গেল রাজা পাগল হয়ে গেছেন। উদোম হয়ে পথেঘাটে ছোটাছুটি করছেন। এ পাগলরাজা দিয়ে রাজ্য চলবে না।
রাজা বললেন সামান্য পিঁপড়ের জন্য আমার এত বড় বদনাম? রাজাগিরি চলে যাবে আমার? আমি পাগল?
তখন তিনি আদেশ দিলেন বনে আগুন ধরিয়ে দাও। পিঁপড়ের বংশ করে দেব ধ্বংস।
রাজকর্মচারীরা বনে আগুন ধরিয়ে দিল। বন পুড়ে ছাই। কিছু পশুপাখি পিঁপড়ে মারা গেল। আর সকলে বন থেকে পালিয়ে চলে এল লোকালয়ে। হিংস্র পশুপাখিদের দেখে রাজ্যের মানুষ ভয়ে ছোটাছুটি করতে লাগল। রাজার পাগলামি দেখে সবাই বলল এবার নিশ্চিত রাজা পাগল হয়ে গেছেন। রাজ্য বাঁচাতে হলে পাগলা রাজাকে নির্বাসনে পাঠানো ছাড়া আর কোনো উপায় নেই।
রাজাকে এক বনে নির্বাসন দেওয়া হল।
রাজ্য আর ক্ষমতা হারিয়ে রাজা মনের দুঃখে বনে বনে ঘোরেন আর কাঁদেন।
পেটে খাবার নেই। মন বেজায় খারাপ। একটা গাছের শিকড়ে বসে আছেন তিনি। এমন সময় দেখতে পেলেন তার সামনে দিয়ে পিঁপড়েরা লাইন ধরে হেঁটে যাচ্ছে। ওদের মুখে খাবার। রাজা পিঁপড়ে দেখে ভয়ে পা তুলে বসলেন। বললেন হে ভয়ংকর পিঁপড়ে তোরা আমাকে রাজা থেকে পথের ভিখারি করেছিস। আর কী চাস তোরা এখানে?
পিঁপড়েরা মুখ তুলে বলল আমরা তো বনেই থাকি। আপনি কি সেই রাজা যে পিঁপড়েকে ছোট বলে অবহেলা করত আর বিনা কারণে পিঁপড়েদের পায়ে পিষে মেরে আনন্দ করত? তারপর বনে আগুন ধরিয়ে সবাইকে মারতে চেয়েছিল?
রাজা চুপ করে রইলেন।
পিঁপড়েরা বলল আমরা তো আপনার অনেক বড় ক্ষতি করেছি রাজামশাই। এবার করব উপকার।
অবাক হয়ে রাজা বললেন তোমরা আমার কী উপকার করবে পিঁপড়েভাই?
পিঁপড়েরা গাছ থেকে টাটকা ফল এনে দিল রাজার হাতে। ক্ষুধার্ত রাজা ফল খেলেন। আর লম্বা একটা শ্বাস ফেলে বললেন দুনিয়াতে কেউই অপ্রয়োজনে আসেনি। ছোট বলেই কেউ খাটো নয়।
রাজা তার ভুল বুঝতে পেরে আফসোস করতে লাগলেন।
রাজার অসুখ। তাবিজ কবচ ওঝা বৈদ্য ডাক্তার কবরেজ সব করা হয়েছে। কিন্তু রোগ সারে না। সারাদিন চুপচাপ বসে থেকে সময় কাটে নিঃসন্তান রাজার।
একদিন কোতোয়াল এসে রাজাকে বলে মহামান্য রাজা লক্ষণ তো ভাল ঠেকছে না। আপনার চলে যাওয়ার সময় হয়ে গেছে বোধ হয়। আপনি বরং চিকিৎসা টিকিৎসা বাদ দিয়ে দেবতার সন্তুষ্টির জন্য একমনে ইবাদত বন্দেগি করুন। বাকি দিনগুলে আরামে কাটুক।
রাজা বললেন আচ্ছা।
মন্ত্রী এলেন রাজার ঘরে। কুর্ণিশ করে ঠোঁট বাঁকিয়ে বললেন রাজামশাই আপনার অসুস্থতার কথা শুনে রাজ্যটাও কেমন অসুস্থ হয়ে পড়েছে। সুখ চলে যাচ্ছে প্রজাদের মন থেকে। এখন রাজ্যটা শাসন করবে কে? প্রজারা বলছে এভাবে আর কতদিন? এর একটা বিহিত করলে হয় না রাজামশাই? এ ব্যাপারে আপনার সামান্য ইশারা পেলেই
রাজা বললেন আচ্ছা।
তারপর এলেন সেনাপতি। তিনি রাজাকে কুর্ণিশ না করেই বললেন হে দুঃখিত রাজা আপনি যদি অসুখে বিসুখে ক্লান্ত হয়ে এভাবে মুখ থুবড়ে পড়ে থাকেন তাহলে রাজ্যটা চলে কিভাবে? আপনার সুস্থতার জন্য সব চেষ্টাই তো করা হলো। আপনি সুস্থ হবেন এমন কোনো লক্ষণ দেখছি না। দিনে দিনে প্রজাদের মন ভেঙ্গে যাচ্ছে। রাজ্যে যে কোন সময় নানা অশান্তি আর বিশৃঙ্খলা শুরু হয়ে যেতে পারে। পরে আশাহত প্রজাদের সামাল দেয়া কঠিন হয়ে পড়বে। আপনি জীবিত থেকেও মৃত। রাজ্যের কল্যাণে নতুন রাজার নাম ঘোষণা করা দরকার। আপনি সম্মতি দিলেই আমরা এগুতে পারি।
রাজা বললেন আচ্ছা।
ঢোল কাঁড়ায় বাড়ি পড়ল। তুড়ি ভেরি শঙ্খ শিঙা বেজে উঠল। রাজবাড়িতে শুরু হয়ে গেল রাজাবদলের উৎসব। নতুন রাজার নাম ঘোষণা করা হবে। রাজদরবারে বইছে আনন্দের জোয়ার।
রাজামশাই জানালা ফাঁক করে দেখছেন ওসব। রাজা চিন্তিত মনে পায়চারি করছেন। তার আশপাশে কেউ নেই। সবাই আনন্দে মাতোয়ারা।
এরই মধ্যে একটা কাণ্ড ঘটে গেল। প্রজারা রাজবাড়ির সামনে এসে চিৎকার করে কান্না শুরু করে দিল। তাদের কান্নায় রাজবাড়ির আনন্দে টান পড়ল। সবাই প্রচণ্ড বিরক্তবোধ করল। কোতোয়াল কয়েকজন সিপাই নিয়ে কান্নারত প্রজাদের সামনে গিয়ে ধমক দিয়ে বলল এই কী চাস তোরা? কী হয়েছে তোদের? জানস না এখানে রাজা বদলের আনন্দ আয়োজন চলছে?
প্রজারা বলল না না না আমাদের প্রিয় রাজাকে কিছুতেই বদল করা চলবে না। বন্ধ করুন এই উৎসব। নতুন রাজা চাই না আমরা। আমাদের মহান রাজা যতদিন জীবিত থাকবেন ততদিন তিনিই থাকবেন আমাদের রাজ্যের রাজা। আমাদের গায়ে এক ফোঁটা রক্ত থাকতে এই মহান রাজাকে বদল করতে দেব না।
সিপাইরা রাগে কাঁপতে কাঁপতে দৌড়ে গিয়ে মন্ত্রী ও সেনাপতিকে প্রজাদের কথা বলল। তারা রাগে আগুন হয়ে কড়া নির্দেশ দিল কোতোয়ালকে। সে সিপাইদের নিয়ে কান্নারত প্রজাদের ধরে প্রচণ্ড মারধর করতে লাগল। তবুও প্রজারা তাদের দাবি ত্যাগ করল না। সেনাপতির নির্দেশে কোতোয়াল তাদের গাছের সঙ্গে বেঁধে চাবুক মেরে রক্তাক্ত করে ফেলল। প্রজারা বেহুঁস হয়ে পড়ে রইল।
রাজা জানালার ফাঁক দিয়ে সবই দেখছিলেন। আর সহ্য করতে পারলেন না। তিনি গর্জে উঠলেন এবং দ্রুত নিচে নেমে এসে ধমকের সুরে বললেন কী হচ্ছে এসব প্রজাদের গায়ের রক্ত ঝরিয়ে রাজা বদলের আনন্দ আয়োজন চলছে বুঝি?
রাজার অগ্নিমূর্তি দেখে সবাই ভয়ে তটস্থ হয়ে গেল এবং ছেড়ে দিল প্রজাদের। রক্তাক্ত প্রজারা রাজাকে কুর্ণিশ করে বলল হে মহান রাজা আমরা আপনাকে অনেক ভালবাসি। আমরা আপনার ন্যায়শাসনের বদলে এই নিষ্ঠুর মানুষের দুঃশাসন চাই না। ওরা রাজ্যে অশান্তি সৃষ্টি করবে। আমরা মনে প্রাণে আপনার সুস্থতার জন্য দোয়া করছি। আপনি দয়া করে আমাদের ত্যাগ করবেন না রাজামশাই!
রাজা বললেন আমি অসুস্থ নই। বহুদিনের পুরনো ও বিশ্বস্ত রাজকর্মচারিদের পরীক্ষা করার জন্য আমি অসুস্থতার ভান করেছি। আমি যাদের বিশ্বাস করে রাজ্য পরিচালনার গুরুত্বপূর্ণ দায়িত্ব দিয়েছি এতদিনে তাদের মধ্যে ভয়ংকর লোভ জেগে উঠেছে। তাদের পরীক্ষা হয়ে গেলো। সেই সঙ্গে আমার প্রতি প্রজাদের বিশ্বাস ও ভালবাসার পরীক্ষাটাও হয়ে গেল।
রাজা লোভী রাজকর্মচারিদের বন্দি করে তাদের পরিবর্তে প্রজাদের নিয়োগ করলেন। কেউ মন্ত্রী কেউ সেনাপতি কেউবা কোতোয়াল সিপাই পদে অধিষ্ঠিত হলো। রাজা বদলের আনন্দ আয়োজন অকৃতজ্ঞ কর্মচারি পরিবর্তনের উৎসবে পরিণত হলো।
এক দেশে এক যাদুকর ছিল। যাদুকরই দেশের রাজা।
তিনি অনেকটা পথ হেঁটে এলেন। গাছের ছায়ায় বিশ্রাম নিলেন তারপর ঘুমিয়ে পড়লেন।
বনের পশুরা তাকে চিনতে পারেনি। কেউ কখনও এমন পশু আর দেখেনি। বনের পশুরা দূরে থেকে তাকে দেখছে আর ভাবছে এ কোন পশু এলো আমাদের বনে!
পশুটার ঘুম ভাঙলো। ক্ষুধায় তার পেট চোঁ চোঁ করছে। তারপর এক দৌড়। পশুরা কিছু বোঝার আগেই সে ধরে ফেলল এক খরগোশকে।
শিকারের চেঁচামেচিতে অন্য পশুরা ভয়ে ছুটে পালালো। পশুদের মধ্যে ছড়িয়ে পড়ল আতঙ্ক।
যার ভয়ে বনে আতঙ্ক ছড়িয়ে পড়ল তিনি আর কেউ নন একজন সিংহ। এই বনে এসে সিংহ মশাইয়ের দিনকাল ভালই কাটছে। সিংহ যখন বিশ্রাম নেয় তখন মনে পড়ে তার আগের বনের কথা। সেখানে অনেক সিংহ। রাজা তো হবে মাত্র একজন। সে তাদের বিরুদ্ধে লড়াই করে কুলিয়ে উঠতে পারেনি। তাই সে চলে আসে এই বনে।
এই বনে ছোট ছোট পশুরা বাস করে। সিংহের ক্ষুধা লাগলেই দানবের মতো ছোটে। যাকে পায় তাকেই ধরে মারে খায়। আর পশুরা ভয়ে চিৎকার করে চারদিকে ছোটাছুটি করে পালায়। ছোট ছোট পশুদের ছোট ছোট প্রাণ যায় যায় করে!
বনের পশুরা গেলো শেয়াল পণ্ডিতের কাছে। তারা কাঁপতে কাঁপতে বলল হয় আমাদের এই দানবের পেটে চলে যেতে হবে নয় আমাদের এই বন ছেড়ে চলে যেতে হবে। কোনটা করব আমরা!
শেয়াল বলল কোনো চিন্তা করো না তোমরা। বুদ্ধির কাছে গায়ের জোর টিকবে না।
শেয়াল সবাইকে নিয়ে পরামর্শ করে একটা ভালো বুদ্ধি বের করল।
সিদ্ধান্ত হলো সিংহ মশাইকে এই বনের রাজা বানানো হবে। প্রতিদিন তাকে খাবার দেওয়া হবে। বনের মাঝে যে গুহা আছে সেখানে রাজা আরাম আয়েশে থাকবে। আর বানরের মাধ্যমে এই প্রস্তাব দেওয়া হলো সিংহের কাছে।
বানরের মুখে সিংহ এই প্রস্তাব পেয়ে আনন্দে লাফিয়ে উঠল। সিংহের লাফ দেখে বানরও লাফাতে লাগল। সিংহ বলল বিষয় কী! আমি লাফালাফি করছি রাজা হওয়ার আনন্দে তুমি লাফাও কেন?
আমি লাফাচ্ছি আপনার মতো মহান পশুকে রাজা বানানোর খুশিতে। দুজনেই হেসে কেশে কুটিকুটি।
প্রতিদিন খাবার আসে আর সিংহ রাজা মজা করে খায়। গুহার ভেতরে অলস সময় কাটে রাজার। খায় দায় আর ঘুমায়।
একদিন শিকার হয়ে এলো এক আহত শেয়াল। সে সিংহকে বলল আমি আর এগুতে পারছি না। দয়া করে আপনি গুহার বাইরে এসে আমাকে নিয়ে যান।
ক্ষুধার্ত সিংহ ছটফট করতে লাগল। সে হুংকার দিয়ে বলল গুহার মুখ দিয়ে আমি বের হতে পারছি না।
শেয়ালের আর বুঝতে বাকি রইল না। সিংহ অলসভাবে শুয়ে বসে মজার খাবার খেয়ে নাদুস নুদুস হয়েছে। আর গায়ের বলও গেছে কমে। এই গুহার মুখ দিয়েই সে একদিন ঢুকেছিল। আর এখন সে বের হতে পারছে না।
সিংহ রাজা গুহা থেকে আর বের হতে পারছেন না খবরটা ছড়িয়ে পড়ল বনে। আর হইহই করে বনের পশুরা এলো ছুটে।
তারা বুদ্ধিমান শেয়ালকে তাদের নেতা বানাল। তারপর নেতার গলায় মালা পরিয়ে দিয়ে আনন্দে বন মাতিয়ে তুলল।
আসতে পারি স্যার। কথাটা শুনেই সবার চোখ পড়ল ক্লাসরুমের দরজার দিকে। চটপটে ধরনের একটি মেয়ে দাঁড়িয়ে আছে অনুমতির অপেক্ষায়।
স্যার হাসিমুখে বললেন এসো এসো। মেয়েটি এক লাফে চৌকাঠ ডিঙিয়ে সোজা স্যারের পাশে এসে দাঁড়ালো। আমরা হা করে তাকিয়ে রইলাম নবাগত মেয়েটির দিকে।
স্যার মেয়েটিকে দেখিয়ে বললেন এই হলো পৃথা। ঢাকার একটা নামকরা স্কুলে পড়ত। তার নাকি ঢাকা একটুও ভালো লাগে না। সোজা চলে এসেছে মফস্বলের এই স্কুলে। ভর্তি হয়ে গেছে। তোমাদের সঙ্গে পড়বে সে। আমরা হাততালি দিয়ে তাকে অভিনন্দন জানাতে পারি।
স্যারের কথা শেষ না হতেই তালি শুরু হয়ে গেল। স্যার বললেন ধন্যবাদ সবাইকে। তারপর মেয়েটির দিকে তাকিয়ে বললেন তুমি সিটে গিয়ে বসো।
মেয়েটি ছুটে এসে আমার পাশের সিটে পটাপট বসে পড়ল। তারপর হাসিমুখে চট করে আমাকে বলল তোমার নাম কি?
সুমাইয়া বললাম আমি।
ভেরি কমোন নেম। তবে নামটা আমার খুব পছন্দ। কারণ সুমাইয়া হলেন প্রথম শহীদ নারী।
স্যার বললেন পৃথা তুমি নতুন এসেছ। সবার সঙ্গেই পরিচিত হবে। ক্লাস শেষ হলে পরে পরিচয় করো ঠিক আছে?
জ্বী সার। বলে আমরা স্যারের দিকে মন দিলাম।
স্যার চলে গেলেন। পৃথা দুহাত উপরে তুলে আনন্দে লাফিয়ে উঠে বলল উফ আমার যে কি ভালো লাগছে না বলতে পারছি না। তোমরা অনেক ভালো। তোমাদের পেয়ে আমি অনেক খুশি। আচ্ছা আমাকে পেয়ে তোমাদের কেমন লাগছে বলো না একটু।
বাবার কাঁধে বসে আছে তৃনা। আজ তার বাবা তাকে সারা মাঠ ঘুরে ঘুরে সবকিছু দেখাচ্ছে। তাই তৃনা খুব খুশি।
আজকের দিনটাকে তার বেশি ভাল লাগছে। আজ সে লাল সবুজ জামা পরেছে। বাম হাতে একটা লাল বেলুন ধরে আছে। আর ডান হাত দিয়ে তার বাবার মাথার চুল আলতো করে ধরেছে। বাম হাতের বেলুনটি বাতাসে উড়ছে।
সে শক্ত করে বেলুনের সুতা ধরে আছে। মাঝে মাঝে একটু বাতাস বেশি হলে বেলুনটি উড়ে যেতে চায়। কিন্তু তৃনা শক্ত করে বেলুনের সুতা ধরে রাখে। বেলুন উড়ে যেতে পারে না।
হঠাৎ মাইকে গোলাগুলির শব্দে তৃনা হকচকিয়ে উঠে। বাবাকে শক্ত করে চেপে ধরল। ভীরু ভীরু কণ্ঠে বলে বাবা! বাবা! ওই দেখো মাঠের মধ্যে গোলাগুলি হচ্ছে। ঘরগুলোতে আগুন লেগেছে।
মেয়ের কথা শুনেই রফিকুলের বুকের মধ্যে ধক করে উঠল। মনে মনে মেয়ের কথায় হাসতে লাগল। তারপর হেঁটে হেঁটে ভিড়ের মধ্যে চলে এলো। কম লোকজন দেখে রফিকুল দাঁড়িয়ে পড়ল। তৃনা তখনও বাবার মাথার চুলগুলো শক্ত করে ধরে আছে।
রফিকুল তার মেয়েকে বলল মাঠের মধ্যে সত্যি সত্যি আগুন লাগেনি। ওইখানে একদল ছেলে মেয়ে অভিনয় করছে। তৃনা অবাক হয়ে বলল বাবা কিসের অভিনয়?
রফিকুল মেয়ের এমন প্রশ্ন শুনে বললেন মুক্তিযুদ্ধের অভিনয়। কিভাবে আমাদের দেশে মুক্তিযুদ্ধ হয়েছিল তা অভিনয়ের মাধ্যমে সবাইকে দেখানো হচ্ছে।
বাবার মুখে অভিনয়ের কথা শুনে তৃনার ভয়টা কমে গেল।
আচ্ছা বাবা কারা আগুন ধরিয়ে দিয়েছিল?
রফিকুল বলল পাকিস্তানি হানাদার বাহিনীরা ঘরগুলোতে আগুন লাগিয়েছিল। আর তাদের সাহায্য করেছিল এদেশের কিছু পদলেহি মানুষ। যাদের মানুষ ঘৃণা করে রাজাকার বলে।
কেন আগুন লাগিয়েছিল বাবা? তৃনার এমন কঠিন কথা শুনে রফিকুল বলল এখন তুমি ওই অভিনয় দেখ। বাসায় গিয়ে তোমার সব প্রশ্নের উত্তর দেবো। তৃনা বলল বাসায় গিয়ে কিন্তু সব বলতে হবে।
রফিকুল হাসতে হাসতে বলল হুম। সব বলব।
তৃনা মনোযোগ দিয়ে মাঠের অভিনয়ের দৃশ্য দেখতে লাগল। তৃনা দেখল একদল বন্দুকধারী লোক বাড়ি ঘরগুলোতে আগুন লাগিয়ে দিল। আগুনে বাড়ি ঘরগুলো দাউদাউ করে জ্বলতে লাগল। একদল মানুষ বাড়িঘর হতে দৌড়ে পালিয়ে যেতে লাগল।
কিন্তু বন্দুকের গুলিতে লোকগুলো মারা গেল। মারা যাওয়া লোকগুলোর মধ্যে নারী ও শিশুরাও ছিল। তাদের মারা যাওয়ার দৃশ্য দেখে তৃনার মনটা খারাপ হয়ে গেল। মনে মনে সে ভাবতে লাগল কেন এই সাধারণ মানুষ ও শিশুদের মেরে ফেলা হলো! মানুষগুলো কেন এতো নিষ্ঠুর?
বন্দুকধারী লোকজন ওই মারা যাওয়া মানুষগুলোর এমন করুণ পরিণতি দেখে হাসতে লাগল আর তাদের দেখে আনন্দ করতে লাগল। তাদের সাথে থাকা কিছু বন্দুক ছাড়া মানুষও আনন্দে নাচতে লাগল। মানুষ মেরে ফেলে শিশুদের মেরে ফেলে তারা আনন্দ করছে।
এরা কি মানুষ! দৃশ্যটি তৃনার মনে গভীর ছাপ সৃষ্টি করল। মনে মনে ওই মানুষগুলোর প্রতি ঘৃণা হলো। মনে মনে বলল ছি! বনের হিংস্র পশুরা অন্য পশুকে মেরে ফেলেও তো এমন উল্লাস করে না। তবে মানুষ কেন এসব করে?
এমন সময় মাইকে একটি মানুষের কথা ভেসে এলো। খুব বজ্রকণ্ঠ। গগন বিদারী শ্লোগান জয় বাংলা । বঙ্গবন্ধুর ৭ মার্চের ভাষণ। সে কণ্ঠ শোনামাত্র চারদিক থেকে অনেক মানুষ বন্দুক হাতে নিয়ে পোশাক পরা বন্দুকধারী ওই মানুষগুলোকে আক্রমণ করল।
তাদের কেউ কেউ মারা গেল কেউ কেউ পালিয়ে গেল। তাদের এমন অবস্থা দেখে মাঠের সব মানুষ হাততালি দিতে লাগল। তাদের হাততালি দেখে তৃনাও হাততালি দিল। আর তখনই বাম হাতে থাকা লাল বেলুন ফুস করে তার হাত থেকে ছুটে গেল। আকাশে উড়ে যেতে লাগল তার পছন্দের লাল বেলুন।
তৃনা তখন বাবাকে ডেকে বলল বাবা! বাবা! আমার লাল বেলুনটা আকাশে উড়ে যাচ্ছে। রফিকুল আকাশের দিকে তাকিয়ে দেখল তার মেয়ের লাল বেলুনটি আকাশে উড়ে যাচ্ছে। বেলুনটির আকাশে উড়ে যাওয়ায় রফিকুলের তেমন খারাপ লাগল না। তার কাছে মনে হলো আজ এই দিনে বেলুনের উড়ে যাওয়া আমাদের স্বাধীনতার কথাই মনে করে দেয়। যে স্বাধীনতা আমাদের এনে দিয়েছিল মুক্তির স্বাদ। প্রাণ খুলে হাসার সুযোগ। ভালভাবে বেঁচে থাকার অনুপ্রেরণা।
রফিকুল তৃনাকে কাঁধের উপর থেকে মাটিতে নামাল। লোকজনের ভিড় থেকে ফাঁকা জায়গায় এসে দাঁড়াল। তৃনা বাবাকে বলল বাবা আবারও বেলুন কিনব। রফিকুল মেয়ের মুখের দিকে তাকিয়ে বলল ঠিক আছে। মাঠে তখন বিজয় দিবস ২০১৯ সালের অনুষ্ঠান রীতিমতো চলছে। তৃনা বাবার হাত ধরে মাঠের মধ্যে হাঁটতে লাগল।
হাঁটতে হাঁটতে তৃনা বাবাকে বলল বাবা আমি পতাকা কিনব। রফিকুল একজন ফেরিওয়ালার কাছে গেল। তৃনা ছোট্ট একটা পতাকা হাতে নিয়ে উড়াতে লাগল। আর একটি ব্যান্ড পতাকা নিয়ে মাথায় প্যাচালো। তৃনা বাবাকে বলল বাবা আমাদের দেশের পতাকা লাল সবুজ রঙের কেন?
মেয়ের কথা শুনে রফিকুল বলল আমাদের দেশটার রঙ সবুজ। তুমি যেদিকে তাকাবে শুধু সবুজ দেখতে পাবে। চারদিকে শুধু সবুজ আর সবুজ। আর এই সবুজ দেশটাকে স্বাধীন করার জন্য ত্রিশ লাখ মানুষ বুকের তাজা রক্ত বিসর্জন দিয়েছিল। দুই লাখ মা বোন তাদের সম্ভ্রম বিলিয়ে দিয়েছিল।
আরও নাম না জানা হাজারও মানুষ দেশের জন্য নিজেদের জীবন বিসর্জন করেছিল। সবুজে ভরা এই বাংলাদেশকে স্বাধীন করার জন্য মানুষ অকাতরে বিলিয়েছে তাদের বুকের তাজা লাল রক্ত। আমাদের স্বাধীনতা রক্তের বিনিময়ে অর্জিত। তাই এই দেশের পতাকা লাল সবুজ।
বাবার কথা শুনে তৃনা তার পরনে জামার লাল বৃত্ত দেখিয়ে বলল বাবা এই যে লাল। হাতের পতাকা দেখিয়ে বলল এই লাল এ যে রক্ত! আমাদের দেশের মানুষের রক্ত। আমাদের স্বাধীনতা। হঠাৎ তৃনা বলল বাবা আমি আইসক্রিম খাবো। মেয়ের আবদার শুনে রফিকুল বলল ঠিক আছে। আইসক্রিম খাবে।
রফিকুল ও তৃনা ঘুরে ঘুরে বিজয় দিবসে আসা স্কুল কলেজের শতশত ছোট ছেলে মেয়েদের দেখতে লাগল। আর হাজারও মানুষ ওই ছেলে মেয়েদের নানারকম কুচকাওয়াজ দেখতে লাগল। রফিকুল দেখল একটি মেয়ে বীরাঙ্গনা সেজে মাঠের মধ্যে আনমনে ঘুরছে। প্রথমে দেখে তার মনে হয়েছিল মেয়েটি বিজয় দিবসের অনুষ্ঠানে এমন করে সেজে এসেছে। কিন্তু পরে বুঝতে পারল মেয়েটি বীরাঙ্গনা সেজে যেমন খুশি তেমন সাজো প্রতিযোগিতায় অংশগ্রহণ করেছে। ভালভাবে দেখার জন্য তারা আর একটু এগিয়ে গেলো।
রফিকুল মেয়েকে বলল দেখ ওই ছোট্ট মেয়েটি বীরাঙ্গনা সেজেছে। খুব সুন্দর লাগছে। তৃনা বলল বাবা বীরাঙ্গনা কি?
রফিকুল মেয়েকে বললেন ১৯৭১ সালে আমাদের মুক্তিযুদ্ধের সময় পাকিস্তানি হানাদার বাহিনীরা শুধু আমাদের দেশের নিরীহ মানুষকে হত্যাই করেনি। তারা সবার বাড়িঘরও জ্বালিয়ে দিয়েছিল। তাছাড়া আমাদের মেয়েদেরকে ধরে নিয়ে গিয়ে বন্দি করে রেখেছিল। তাদেরকে নির্মম অত্যাচার করেছিল। সেই অত্যাচারিত অসহায় মেয়েদের বীরাঙ্গনা বলে।
কিছু সময় পর বীরাঙ্গনা সেজে আসা মেয়েটি দর্শকদের মধ্যে হারিয়ে গেল। মাঠের মধ্যে তখন একটি স্কুলের ডিসপ্লে চলছিল। হঠাৎ মাঠের পশ্চিম পাশে শোরগোল দেখা গেল। রফিকুল লোকজনকে দুপাশে সরে যেতে দেখল। লোকজন দু পাশে সরে গিয়ে ছোট একটি রাস্তা করে দিল। দেখা গেল একটি ভ্যানগাড়ির উপর তিনজন ছেলে মুক্তিযোদ্ধা সেজে মাঠের মধ্যে আসছে।
প্রতিটি ছেলে গায়ে কাদা মেখেছে। কাঠ কেটে বন্দুক বানিয়ে সবাই একটি করে বন্দুক ধরে আছে। ছোট ছোট ছেলেদের মুক্তিযোদ্ধা সাজতে দেখে সারা মাঠ সরগরম হয়ে উঠল। সবাই একসাথে হাততালি দিতে লাগল। সবার হাততালি দেওয়া দেখে তৃনাও হাততালি দিতে লাগল।
তৃনা বাবাকে বলল বাবা ওরা কি সেজেছে? রফিকুল বললেন ওরা মুক্তিযোদ্ধা সেজেছে। সে আবারও বলল মুক্তিযোদ্ধা কারা? ১৯৭১ সালে মুক্তিযুদ্ধে যারা দেশের হয়ে পাকিস্তানি হানাদার বাহিনীর বিরুদ্ধে যুদ্ধ করেছিল তাঁরাই মুক্তিযোদ্ধা। শুধু তাঁরাই না এ দেশের চিকিৎসক সাংবাদিক শিল্পী শিক্ষক প্রকৌশলী সাহিত্যিক কবি স্চ্ছোসেবী কৃষক শ্রমিকরাও মুক্তিযোদ্ধো ছিল। এক কথায় এদেশের স্বাধীনতার জন্য যারা সামান্যতম অবদান রেখেছিল তাঁরাই মুক্তিযোদ্ধা।
তৃনা বলল বাবা তুমি কি মুক্তিযুদ্ধ করেছিলে?
রফিকুল বলল না। তৃনা বলল কেন মুক্তিযুদ্ধ করোনি বাবা?
রফিকুল বলল তখন আমি তোমার মতো ছোটটি ছিলাম। বাবার কথা শুনে তৃনার হাসি পেল। সে মনে মনে ভাবল বাবাও আমার মতো ছোট ছিল!
বিজয় দিবসের অনুষ্ঠান তখনও শেষ হয়নি। স্কুলের ছোট ছোট ছেলে মেয়েরা ডিসপ্লে শেষে মাঠের মধ্যে বসে আছে। তাদের মধ্যে কেউ কেউ আবার লুকিয়ে লুকিয়ে বাদাম চানাচুর আচারের দোকানে ভিড় জমিয়েছে। মাঠের চারপাশ দিয়ে হরেক রকমের দোকানিরা নানা রকম জিনিস নিয়ে দোকান বসিয়েছে। বিশাল এ মাঠে মানুষে মানুষে পরিপূর্ণ। মানুষের কোলাহলে চারদিক মুখরিত হয়ে উঠেছে।
রফিকুল আর তৃনা বাসায় আসার জন্য একটি রিকশা নিলো। রিকশায় উঠার আগে তৃনা আবারও একটা বেলুন নিলো। এবারও সে লাল সবুজ রঙের একটা বেলুন কিনলো। রিকশায় উঠে রফিকুল একটি বিষয় লক্ষ্য করল শুধু মাঠের মধ্যেই হাজার হাজার মানুষ না রাস্তাঘাটেও মানুষে মানুষে পরিপূর্ণ। ছোট বড় সবাই আজ লাল সবুজের রঙে উল্লসিত। সব মানুষের চোখেমুখে স্বাধীনতার নির্মল সুখের এক বর্ণচ্ছটা বিচ্ছুরিত হচ্ছে। যে বর্ণচ্ছটায় আলোকিত হয়েছে আমাদের স্বাধীন বাংলাদেশ।
মিনিট দশের মধ্যে রিকশা তৃনাদের বাসায় সামনে এসে দাঁড়াল। তৃনা বাসার কলিংবেল বাজাতে লাগল। তৃনা তার বাবার হাত ধরে গেটে দাঁড়িয়ে আছে। হঠাৎ তৃনা বাবার হাত ধরে টানতে টানতে বলল বাবা! বাবা! এখন কিন্তু আমাকে মুক্তিযুদ্ধের গল্প শোনাতে হবে। রফিকুল মেয়ের মাথায় হাত বুলিয়ে বলল আচ্ছা ঠিক আছে।
বাসায় মেইন গেট খুলে গেল। তৃনা বাসার ভিতর চলে গেল। তখনও তার মাথায় প্যাচানো লাল সবুজ পতাকা। হাতে লাল সবুজের ছোট পতাকা। আর গায়ে ছিল লাল সবুজে জামা। যার বুকের অংশটা ছিল গাঢ় লাল।
বার্ষিক পরীক্ষা শেষ। মামা বাড়ি যাওয়ার কথা শুনে খুব খুশি হয় আরিক। মামা বাড়ির কথা ভাবতেই তার ঘুম আসে না। সারাক্ষণ মনের মধ্যে মামা বাড়ির স্মৃতিগুলো ভাসতে থাকে।
মাকে বারবার বলে মা আমরা কবে মামা বাড়ি যাব?
মামা বাড়ি বেড়াতে আরিকের খুব ভাল লাগে। সেখানে কোন পড়াশোনা করতে হয় না। মা তাকে পড়াশোনার কথা বলে না। সারাক্ষণ শুধু ঘোরাঘুরি আর খেলাধুলা করতে পারে। মামা বাড়ির দিনগুলোতে খুব মজা পায় সে।
মামা বাড়িতে একটি বড় খেলার মাঠ আছে। কত ছেলে মেয়েরা যে ওই মাঠে খেলতে আসে তা সে ভেবে পায় না। বড় সেই মাঠে কেউ ক্রিকেট খেলে কেউ ফুটবল খেলে কেউ ব্যাডমিন্টন খেলে কেউ বা আবার ছোটাছুটি খেলে।
বড়রা আসে ব্যায়াম করতে কেউবা হাঁটাহাঁটি করতেও আসে। আরিকও মামার বাড়িতে বেড়াতে গেলে সবার সঙ্গে ওই মাঠে খেলা করে। কখনও সে ক্রিকেট খেলে কখনও ফুটবল আবার কখনও ছোটাছুটি। খেলাধুলা করে সে খুব আনন্দ পায়। আর মনে মনে আফসোস করে ইস! আমাদের এখানে যদি মামার বাড়ির মতো একটি খেলার মাঠ থাকত! কি মজাই না হত!
মামা বাড়ি বেড়াতে গেলে আর একটা বিষয় তার খুব ভাল লাগে। সেটা হল তার ছোট মামার ব্যক্তিগত লাইব্রেরি। কত বিচিত্র রকম বই যে তার মামার লাইব্রেরিতে আছে তা বলে শেষ করা কঠিন। মানুষ সৃষ্টির ইতিহাস থেকে শুরু করে আদিম ইতিহাস বর্তমান ভবিষ্যতের নানা রকম বই ছাড়াও পশুপাখি প্রাণী কীটপতঙ্গ পাহাড় পর্বত নদী নালা সাগর মহাসাগর আকাশ মহাকাশ ব্যাকটেরিয়া ভাইরাসের বইসহ নানা রকম গল্প নাটক উপন্যাস কবিতা প্রবন্ধ ও ছড়ার বই আছে। আরও আছে নানা ধরনের ম্যাগাজিন।
আরিক গত বছর বার্ষিক পরীক্ষা শেষে মামা বাড়িতে গিয়ে একটা মজার জিনিস জেনেছিল। একদিন দুপুরে সে চুপিচুপি ছোট মামার লাইব্রেরিতে ঢুকে তার বইগুলো দেখছিল। পড়ার টেবিলে একটি ম্যাগাজিন ভাঁজ করা ছিল। সে ম্যাগাজিনটি খুলে পড়তে লাগল। লেখা ছিল কিভাবে নিউ ইয়ার বা নতুন বর্ষবরণ এলো। বিষয়টা তার খুব ভাল লাগল। মনে মনে কৌতুহলী হয়। আরিক চেয়ারে বসে পড়তে আরম্ভ করল।
নিউ ইয়ার বা নতুন বর্ষবরণ উৎসবটি পৃথিবীতে বেশ পুরনো। প্রায় চার হাজার বছর আগে অর্থাৎ খ্রিস্টপূর্ব ২০০০ সাল থেকে নিউ ইয়ার বা নতুন বর্ষবরণ উৎসবের প্রচলন দেখা যায়। আজ যেখানে ইরান অবস্থিত সে এলাকার নাম ছিল ব্যাবিলন। নতুন বছরটি ব্যাবিলনের মানুষ নতুন চাঁদ দিয়ে হিসাব করত। অর্থ্যাৎ মুসলমানরা যেমন চাঁদ দেখে রোজা ও ঈদ করে বিষয়টি তেমন। সেখানে বছর শুরু হত বসন্তের শুরুতে।
ব্যাবিলনে বসন্তের শুরুতে ফসল হত ফুল ফুটত। ফলে পুরো ব্যাবিলনের চেহারা পাল্টে যেত। নতুন রূপে ব্যাবিলন ধরা দিত মানুষের চোখে। যা নতুন বছরের শুরু হিসেবে চমৎকার। ব্যাবিলনে নিউ ইয়ার উদযাপন করা হত ১১ দিনব্যাপী। প্রতিদিনই আলাদা আলাদা উৎসবের মাধ্যমে নিউ ইয়ার বা বর্ষবরণ পালন করা হতো।
পরবর্তীতে রোমানরা মার্চের শেষে নিউ ইয়ার উৎসব পালন করতে শুরু করল। প্রত্যেক সম্রাট নিজেদের মতো আলাদা আলাদা উৎসব পালন করত এবং নিজেদের মতো ভিন্ন ভিন্ন ক্যালেন্ডার তৈরি করায় নিউ ইয়ার বা নববর্ষের দিনটি বদলে যেতে লাগল।
সাধারণত চাঁদ ও সূর্যের হিসাবে বছর গোনা শুরু হল। খ্রিস্টপূর্ব ১৫৩ সালে জানুয়ারি মাসে বছর গণনা শুরু হলেও পরবর্তীতে তা বদলে যায়। পরবর্তীতে খ্রিস্টপূর্ব ৪৬ সালে সম্রাট জুলিয়াস সিজার ১ জানুয়ারিকে নতুন বছরের সূচনা হিসেবে চালু করেন।
তারপর বিভিন্ন ধর্মীয় কারণে নিউ ইয়ার উৎসব পালন জটিল রূপ ধারণ করে। বর্তমানে যে নিউ ইয়ার বা নতুন বর্ষবরণ উৎসব পালন করা হয় তা মলূত চালু হয় ৪০০ বছর আগে।
নিউ ইয়ার বা বর্ষবরণে একটি বড় আর্কষণ থাকে সারা বছরের জন্য একটি রেজুলেশন। এক বা একাধিক প্রতিজ্ঞা করা। একজন ব্যক্তি নতুন বছরে এসে ঠিক কী কী করবে তা ঠিক করে নিত। যেমন কেউ এ বছর নিজের শরীরের ওজন কমাবে কেউ বাবা মার সঙ্গে ঘুরতে যাবে এইসব।
তবে ব্যাবিলনে মানুষের একটি সাধারণ ব্যাপার ছিল ঋণ করা বা ধার নেওয়া কৃষি উপকরণ ফেরত দেওয়া। তাছাড়া দেশে দেশে নিউ ইয়ার উপলক্ষে নানা রকম খেলাধুলা বা প্রতিযোগিতার আয়োজন করা হতো। প্রাচীন মিশরে নিউ ইয়ারের সময় একটি শিশুকে নিয়ে আনন্দ করা হতো। পরে এসব ধারা পৃথিবীর বিভিন্ন দেশে দেশে ছড়িয়ে পরে এবং আজ অবধি প্রচলিত আছে।
নিউ ইয়ারে বা নববর্ষে মানুষ বিশ্বাস করত নতুন বছরের প্রথম দিনে যে কাজ করবে বা যে খাবার খাবে সেই কাজটি সারা বছর করতে হবে বা সেই খাবার খেতে হবে। এই ধারণাগুলোও বহু দেশে বহু যুগ যুগ ধরে প্রচলিত হয়ে আসছে। আজও অনেক সমাজে এই বিশ্বাস নিয়ে নিউ ইয়ার পালন করা হয়। তবে এসব কথার কোন বৈজ্ঞানিক ভিত্তি নেই বললেই চলে।
গত বছর মামার লাইব্রেরিতে ম্যাগাজিনে নিউ ইয়ার বা বর্ষবরণ উৎসবের ইতিহাস জেনে আরিকের খুব ভাল লেগেছিল। এই বছর মামা বাড়িতে বেড়াতে গিয়ে বড় মাঠে খেলাধুলা আর মামার লাইব্রেরিতে মজার মজার বই পড়ার কথা মনে হতেই মনটা চনমনে হয়ে উঠল।
